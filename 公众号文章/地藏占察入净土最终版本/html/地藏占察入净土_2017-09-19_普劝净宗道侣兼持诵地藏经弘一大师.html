<html>
<head>
<title>普劝净宗道侣兼持诵地藏经弘一大师</title>
<meta charset="utf-8">
<meta name="viewport" content="width=device-width,initial-scale=1.0,maximum-scale=1.0,user-scalable=0,viewport-fit=cover">
<style>
*{margin:0;padding:0;max-width:100%;box-sizing:border-box;}html{-ms-text-size-adjust:100%;-webkit-text-size-adjust:100%;line-height:1.6}img{z-index:999;position:relative;max-width:100%;margin:10px 0;}body{-webkit-touch-callout:none;font family:-apple-system-font,BlinkMacSystemFont,"Helvetica Neue","PingFang SC","Hiragino Sans GB","Microsoft YaHei UI","Microsoft YaHei",Arial,sans-serif;color:#333;letter-spacing:.034em}h1,h2,h3,h4,h5,h6{font-weight:400;font-size:16px;line-height:36px;}a{color:#576b95;text-decoration:none;-webkit-tap-highlight-color:rgba(0,0,0,0)}td,th{word-wrap:break-word;padding:5px 10px;border:1px solid #DDD;}table{margin-bottom:10px;border-collapse:collapse;display:table;width:100%!important;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}.rich_media_area_primary{padding:20px 16px 12px;background-color:#fafafa}@media (max-width:375px){.rich_media_area_primary{padding:20px 60px 15px 60px}.rich_media_area_extra{padding:0 60px 21px 60px}}@media (min-width:1024px){.rich_media_area_primary_inner,.rich_media_area_extra_inner,body{max-width:677px;margin-left:auto;margin-right:auto}.rich_media_area_primary{padding-top:32px}}.rich_media{padding:20px;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}@media screen and (min-width:1024px){.rich_media_area_primary_inner,.rich_media_area_extra_inner{max-width:677px;margin-left:auto;margin-right:auto}.rich_media_area_primary{padding-top:32px}}.rich_media_content{overflow:hidden;color:#333;font-size:17px;line-height:37px;;word-wrap:break-word;-webkit-hyphens:auto;-ms-hyphens:auto;hyphens:auto;text-align:justify;position:relative;z-index:0}.rich_media_content *{max-width:100%!important;box-sizing:border-box!important;-webkit-box-sizing:border-box!important;word-wrap:break-word!important}.rich_media_content p{clear:both;min-height:1em}.rich_media_content em{font-style:italic}.rich_media_content fieldset{min-width:0}.rich_media_content .list-paddingleft-1,.rich_media_content .list-paddingleft-2,.rich_media_content .list-paddingleft-3{padding-left:2.2em}.rich_media_content .list-paddingleft-1 .list-paddingleft-2,.rich_media_content .list-paddingleft-2 .list-paddingleft-2,.rich_media_content .list-paddingleft-3 .list-paddingleft-2{padding-left:30px}.rich_media_content .list-paddingleft-1{padding-left:1.2em}.rich_media_content .list-paddingleft-3{padding-left:3.2em}.rich_media_content .code-snippet,.rich_media_content .code-snippet__fix{max-width:1000%!important}.rich_media_content .code-snippet *,.rich_media_content .code-snippet__fix *{max-width:1000%!important}.rich_media_title{font-size:22px;line-height:42px;;line-height:1.4;margin:10px 0;padding-bottom:10px;border-bottom:1px solid #e7e7eb;}@supports(-webkit-overflow-scrolling:touch){.rich_media_title{font-weight:700}}.rich_media_meta{display:inline-block;vertical-align:middle;margin:0 10px 10px 0;font-size:15px;line-height:35px;;line-height:35px;;line-height:35px;;line-height:35px;;-webkit-tap-highlight-color:rgba(0,0,0,0)}.rich_media_meta.icon_appmsg_tag{margin-right:4px}.rich_media_meta.meta_tag_text{margin-right:0}.rich_media_meta_list em{font-style:normal}.rich_media_meta_text{color:rgba(0,0,0,0.3)}p{margin:0;}.msgBox{margin-top:20px;padding-top:20px;padding-left:50px;overflow:hidden;border-top:2px dashed #09a2ff;}.msg{padding-top:7px;clear:both;}.msgBody{float:right;width:100%;margin-left:55px;padding-bottom:15px;border-bottom:1px dashed #e0e0e0;}.userHeadImg{float:left;margin-left:-50px;}.userHeadImg img{width:40px;height:40px;margin-right:10px;border-radius:3px;}.userName{color:#888888;line-height:24px;font-size:14px;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;margin:5px 0 5px 0;height:24px;}.replyBody,.autherBody{color:#565656;font-size:15px;}.replyIcon{border-left:4px solid #33ab01;margin-right:5px;}.ad{text-decoration:none;color:#d6d4d4;font-size:12px;line-height:32px;;}.msgBodyReply{padding-top:5px;}.userName span{float:right;color:#afafaf;font-size:14px;}code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;}.code-snippet__fix{font-size:14px;margin:10px 0;display:block;color:#333;position:relative;background-color:rgba(0,0,0,0.03);border:1px solid #f0f0f0;border-radius:2px;display:-webkit-box;display:-webkit-flex;display:flex;padding-left:25px;line-height:26px}.code-snippet__fix code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;font family:Consolas,"Liberation Mono",Menlo,Courier,monospace}.code-snippet__comment,.code-snippet__quote{color:#afafaf;font-style:italic}.code-snippet__keyword,.code-snippet__selector-tag,.code-snippet__subst{color:#ca7d37}.code-snippet__number,.code-snippet__literal,.code-snippet__variable,.code-snippet__template-variable,.code-snippet__tag .code-snippet__attr{color:#0e9ce5}.code-snippet__string,.code-snippet__doctag{color:#d14}.code-snippet__title,.code-snippet__section,.code-snippet__selector-id{color:#d14}.code-snippet__subst{font-weight:normal}.code-snippet__type,.code-snippet__class .code-snippet__title{color:#0e9ce5}.code-snippet__tag,.code-snippet__name,.code-snippet__attribute{color:#0e9ce5;font-weight:normal}.code-snippet__regexp,.code-snippet__link{color:#ca7d37}.code-snippet__symbol,.code-snippet__bullet{color:#d14}.code-snippet__built_in,.code-snippet__builtin-name{color:#ca7d37}.code-snippet__meta{color:#afafaf}.code-snippet__deletion{background:#fdd}.code-snippet__addition{background:#dfd}.code-snippet__emphasis{font-style:italic}.code-snippet__strong{font-weight:bold}.account_avatar{width:40px;height:40px;padding:0;}.account_info{display:-webkit-box;display:-webkit-flex;display:flex;-webkit-box-align:center;-webkit-align-items:center;padding:20px 0;align-items:center}.flex_bd{padding-left:14px;}.account_nickname{display:inline-block;vertical-align:middle;line-height:1.2;color:#576b95;font-size:14px}.account_desc{overflow:hidden;text-overflow:ellipsis;display:-webkit-box;-webkit-box-orient:vertical;-webkit-line-clamp:1;color:rgba(0,0,0,0.3);font-size:14px;line-height:1.2;padding-top:.4em}.msg_source_url{text-align:left;word-break:break-all;margin-top:20px;}.msg_source_url a{padding-right:10px;}.msg_source_url .url_text{color:#a8a8a8;}.video-desc{font-size:14px;margin-top:15px;color:#6c6c6c;}.msg_source_url{text-align:left;}.original_primary_card_tips{color:rgba(0,0,0,0.3);line-height:1.4;font-size:15px;}.weui-flex__item{margin-bottom:20px;padding:20px 16px;margin-top:16px;line-height:1.4;align-items:center;background-color:#f7f7f7;border-radius:8px;position:relative;}.original_primary_desc{color:rgba(0,0,0,0.5);font-size:14px;padding-top:4px;width:auto;overflow:hidden;text-overflow:ellipsis;}.msgBodyReplyList{border-top:1px solid #e1e1e1;margin-top:10px;}.msgBodyReplyListTop{border-top:0;}.reply_like_num{float:right;font-size:14px;color:#c7c7c7;}.msgData{margin-top:20px;color:#626262;}.msgData span{font-size:14px;padding-right:15px;}.msgData .likes{float:right;padding-right:0;}.js_text_content p{font-size:18px;line-height:38px;;}.rich_media_meta_link{font-size:15px;}blockquote {padding-left: 10px;border-left: 3px solid #dbdbdb;color: rgba(0,0,0,0.5);font-size:15px;line-height:35px;;padding-top: 4px;margin: 1em 0;}.video_iframe{width:500px;height:400px;}.blockquote_info{color:#b5b5b5;margin-top:10px;}.playVideoWx{position:relative;display:block;}.icon_mid_play{position:absolute;z-index:9999;top:50%;left:50%;display:-webkit-box;display:-webkit-flex;display:flex;-webkit-box-align:center;-webkit-align-items:center;align-items:center;-webkit-box-pack:center;-webkit-justify-content:center;justify-content:center;width:48px;height:48px;background:rgba(237,237,237,0.9);border-radius:50%}.icon_mid_play:before{content:"";text-indent:-999em;display:inline-block;width:28px;height:28px;vertical-align:middle;background-size:cover;background-image:url("data:image/svg+xml;charset=utf8,%3Csvg xmlns='http://www.w3.org/2000/svg' width='24' height='24' viewBox='0 0 24 24'%3E  %3Cpath fill='%23151515' fill-rule='evenodd' d='M9.524 4.938l10.092 6.21a1 1 0 0 1 0 1.704l-10.092 6.21A1 1 0 0 1 8 18.21V5.79a1 1 0 0 1 1.524-.852z'/%3E%3C/svg%3E")}
</style>
<link href="https://www.juyifx.cn/config/css/wxArticle.css" rel="stylesheet"/>
</head>
<body>
<div class="rich_media"><a href="https://www.juyimv.cn" class="ad" title="点我免费下载微信公众号文章搜索助手导出">该文章由微信公众号文章搜索助手导出，点我免费下载</a>
                
                <h1 class="rich_media_title" id="activity-name"><a href="http://mp.weixin.qq.com/s?__biz=MzAwMjgzNTEzNA==&mid=2650534121&idx=1&sn=f3db657a852b65b3f867400e6aa72924&chksm=82cb0738b5bc8e2eb6600236614df28308c4cfd570ab179033f0eca3505ad6b18862faacc1b1#rd" title="点击文章标题可访问原文章链接" target="_blank">
                    
                    
                    
普劝净宗道侣兼持诵地藏经|弘一大师
                </a></h1>
                <div id="meta_content" class="rich_media_meta_list">
                                                                                                                <span class="rich_media_meta rich_media_meta_text">
                                                                    弘一大师
                                                            </span>
                                                                
                                        <span class="rich_media_meta rich_media_meta_nickname" id="profileBt">
                      <a href="javascript:void(0);" class="wx_tap_link js_wx_tap_highlight weui-wa-hotarea" id="js_name">
                        地藏占察入净土                      </a>
                      <div id="js_profile_qrcode" aria-hidden="true" class="profile_container" style="display:none;">
                          <div class="profile_inner">
                              <strong class="profile_nickname">地藏占察入净土</strong>
                              <img class="profile_avatar" id="js_profile_qrcode_img" >

                              <p class="profile_meta">
                              <label class="profile_meta_label">微信号</label>
                              <span class="profile_meta_value">dzzcrjtsx</span>
                              </p>

                              <p class="profile_meta">
                              <label class="profile_meta_label">功能介绍</label>
                              <span class="profile_meta_value">净宗九祖蕅益大师赞占察法门：“此《占察善恶业报经》，诚末世多障者之第一津梁也!”</span>
                              </p>
                              
                          </div>
                          <span class="profile_arrow_wrp" id="js_profile_arrow_wrp">
                              <i class="profile_arrow arrow_out"></i>
                              <i class="profile_arrow arrow_in"></i>
                          </span>
                      </div>
                    </span>
                    <em id="publish_time" class="rich_media_meta rich_media_meta_text">2017-09-19</em>
                </div>

                
                                                <div id="js_tags" class="article-tag__list" style="display: none;" data-len="0"
                                >
                                            
                        <div class="article-tag-card__title">收录于话题</div>
                        <div class="article-tags">
                                                    </div>
                                    </div><div id="weixin_content"><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;background-color: rgb(255, 255, 255);box-sizing: border-box !important;word-wrap: break-word !important;"><img class="" data-ratio="0.7386541471048513" data-s="300,640" src="https://mmbiz.qpic.cn/mmbiz_jpg/LhYLvfCzex9619mSY6ic6MBkqGFjxx4EBfXUvAC5ndDNMJyq5vzhdvICwMBBhZ3MDSqniau1hhkkPYYHdjmDSTvg/640?wx_fmt=jpeg" data-type="jpeg" data-w="639" style="box-sizing: border-box !important;word-wrap: break-word !important;width: auto !important;visibility: visible !important;"  /></p><p><br  /></p><section style="max-width: 100%;box-sizing: border-box;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;background-color: rgb(255, 255, 255);word-wrap: break-word !important;"><section class="" powered-by="xiumi.us" style="max-width: 100%;box-sizing: border-box;word-wrap: break-word !important;"><section class="" style="margin-top: 10px;margin-bottom: 10px;max-width: 100%;box-sizing: border-box;word-wrap: break-word !important;"><section class="" style="padding: 10px;max-width: 100%;box-sizing: border-box;display: inline-block;width: 668px;border-width: 1px;border-style: solid;border-color: rgb(226, 226, 226);box-shadow: rgb(226, 226, 226) 0px 16px 1px -13px;word-wrap: break-word !important;"><section class="" powered-by="xiumi.us" style="max-width: 100%;box-sizing: border-box;word-wrap: break-word !important;"><section class="" style="max-width: 100%;box-sizing: border-box;word-wrap: break-word !important;"><section class="" style="max-width: 100%;box-sizing: border-box;word-wrap: break-word !important;"><p style="max-width: 100%;box-sizing: border-box;min-height: 1em;word-wrap: break-word !important;">【按】此篇讲莲池大师、蕅益大师、印光法师对《地藏菩萨本愿经》的劝赞流通，地藏法门与净土宗的甚深因缘。普劝净宗道侣兼持诵地藏经。</p></section></section></section></section></section></section><section class="" powered-by="xiumi.us" style="max-width: 100%;box-sizing: border-box;word-wrap: break-word !important;"><section class="" style="max-width: 100%;box-sizing: border-box;word-wrap: break-word !important;"><section class="" style="max-width: 100%;box-sizing: border-box;word-wrap: break-word !important;"><p style="max-width: 100%;box-sizing: border-box;min-height: 1em;word-wrap: break-word !important;"><br  /></p></section></section></section></section><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">予来永春，迄今一年有半。在去夏时，王梦惺居士来信，为言拟偕林子坚居士等将来普济寺，请予讲经。斯时予曾复一函，俟秋凉后即入城讲金刚经大意三日。及秋七月，予以掩关习禅，乃不果往。日昨梦惺居士及诸仁者入山相访，因雨小住寺院，今日适逢地藏菩萨圣诞，故乘此胜缘，为讲净宗道侣兼持诵地藏经要旨，以资纪念。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;line-height: 1.75em;color: rgb(121, 123, 170);box-sizing: border-box !important;word-wrap: break-word !important;">净宗道侣修持之法，固以净土三经为主。三经之外，似宜兼诵地藏经以为助行。因地藏菩萨，与此土众生有大因缘。而地藏本愿经，尤与吾等常人之根器深相契合。</span><span style="max-width: 100%;font-size:18px;line-height:38px;;line-height: 1.75em;box-sizing: border-box !important;word-wrap: break-word !important;">故今普劝净宗道侣，应兼持诵地藏菩萨本愿经。谨述旨趣于下，以备净宗道侣采择焉。</span><br style="max-width: 100%;box-sizing: border-box !important;word-wrap: break-word !important;"  /></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;"><br style="max-width: 100%;box-sizing: border-box !important;word-wrap: break-word !important;"  /></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(255, 76, 0);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">一、净土之于地藏，自昔以来，因缘最深。</span></strong></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">而我八祖莲池大师，撰地藏本愿经序，劝赞流通。逮我九祖蕅益大师，一生奉事地藏菩萨，赞叹弘扬益力。居九华山甚久，自称为“地藏之孤臣”。并尽形勤礼地藏忏仪，常持地藏真言，以忏除业障，求生极乐。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">又当代净土宗泰斗印光法师，于地藏本愿经尤尽力弘传流布，刊印数万册，令净业学者至心读诵，依教行持。今者窃遵净宗诸祖之成规，普劝同仁兼修并习。胜缘集合，盖非偶然。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;"><br style="max-width: 100%;box-sizing: border-box !important;word-wrap: break-word !important;"  /></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(255, 76, 0);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">二、地藏法门以三经为主。</span></strong></span><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">三经者，地藏菩萨本愿经，地藏菩萨十轮经，地藏菩萨占察善恶业报经</span><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">。本愿经中虽未显说往生净土之义，然其他二经则皆有之。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">十轮经云：“当生净佛国，导师之所居。”<span style="max-width: 100%;font-size:18px;line-height:38px;;color: rgb(121, 123, 170);">占察经云：“若人欲生他方现在净国者，应当随彼世界佛之名字，专意诵念，一心不乱，如上观察者，决定得生彼佛净国。”</span>所以我莲宗九祖蕅益大师，礼地藏菩萨占察忏时，发愿文云：“舍身他世，生在佛前，面奉弥陀，历事诸佛，亲蒙授记，回入尘劳，普会群迷，同归秘藏。”<strong>由是以观，地藏法门实与净宗关系甚深，岂唯殊途同归，抑亦发趣一致。</strong></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;"><br style="max-width: 100%;box-sizing: border-box !important;word-wrap: break-word !important;"  /></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(255, 76, 0);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">三、观无量寿佛经，以修三福为净业正因。</span></strong></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">三福之首，曰孝养父母。而地藏本愿经中，备陈地藏菩萨宿世孝母之因缘。故古德称地藏经为‘佛门之孝经’，良有以也。凡我同仁，常应读诵地藏本愿经，以副观经孝养之旨。并依教力行，特崇孝道，以报亲恩，而修胜福。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><br  /></p><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;text-align: center;background-color: rgb(255, 255, 255);box-sizing: border-box !important;word-wrap: break-word !important;"><img class="" data-ratio="1" data-s="300,640" src="https://mmbiz.qpic.cn/mmbiz_jpg/LhYLvfCzex9619mSY6ic6MBkqGFjxx4EBxRNKiaDoNMzFtA4JseQfTP05Y1aPvoDM5Uo6uCIQwPkVKJicD9qnrvaA/640?wx_fmt=jpeg" data-type="jpeg" data-w="800" height="358" style="box-sizing: border-box !important;word-wrap: break-word !important;width: 358px !important;visibility: visible !important;" width="358"  /></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;text-align: center;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;"></span><br style="max-width: 100%;box-sizing: border-box !important;word-wrap: break-word !important;"  /></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(255, 76, 0);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">四、当代印光法师教人持佛名号求生西方者，必先劝信因果报应，诸恶莫作，众善奉行。然后乃云“仗佛慈力，带业往生。”</span></strong></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">而地藏本愿经中，广明因果报应，至为详尽。凡我同仁，常应读诵地藏本愿经，依教奉行，以资净业。倘未能深信因果报应，不在伦常道德上切实注意，则岂仅生西未能，抑亦三途有分。今者窃本斯意，普劝修净业者，必须深信因果，常检点平时所作所为之事。真诚忏悔，努力改过。复进而修持五戒十善等，以为念佛之助行，而作生西之资粮。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;"><br style="max-width: 100%;box-sizing: border-box !important;word-wrap: break-word !important;"  /></span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(255, 76, 0);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">五、</span></strong><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">吾人修净业者，倘能于现在环境之苦乐顺逆一切放下，无所挂碍。依苦境而消除身见，以逆缘而坚固净愿，则诚甚善。</span></strong></span><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">但如是者，千万人中罕有一二。因吾人处于凡夫地位，虽知随分随力修习净业，而于身心世界犹未能彻底看破，衣食住等不能不有所需求，水火刀兵饥馑等天灾人祸亦不能不有所顾虑。倘生活困难，灾患频起，即于修行作大障碍也。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(255, 76, 0);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">今若能归信地藏菩萨者，则无此虑。</span></strong></span><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">依地藏经中所载，能令吾人衣食丰足，疾疫不临，家宅永安，所求遂意，寿命增加，虚耗辟除，出入神护，离诸灾难等。古德云，身安而后道隆。即是之谓。此为普劝修净业者，应归信地藏之要旨也。</span></p><p style="margin-top: 15px;margin-bottom: 15px;max-width: 100%;min-height: 1em;color: rgb(62, 62, 62);font-size:16px;line-height:36px;;white-space: normal;widows: 1;line-height: 1.75em;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;box-sizing: border-box !important;word-wrap: break-word !important;">以上略述持诵地藏经之旨趣。义虽未能详尽，亦可窥其梗概。惟冀净宗道侣，广为传布。于地藏经至心持诵，共获胜益焉。</span></p><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;background-color: rgb(255, 255, 255);box-sizing: border-box !important;word-wrap: break-word !important;"><span style="max-width: 100%;color: rgb(127, 127, 127);font-size:14px;line-height:34px;;box-sizing: border-box !important;word-wrap: break-word !important;"></span></p><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;text-align: right;background-color: rgb(255, 255, 255);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:14px;line-height:34px;;box-sizing: border-box !important;word-wrap: break-word !important;">来源：《弘一大师开示录》</span></strong></p><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;text-align: right;background-color: rgb(255, 255, 255);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:14px;line-height:34px;;box-sizing: border-box !important;word-wrap: break-word !important;">庚辰（1940年）地藏诞日在永春讲</span></strong></p><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;text-align: right;background-color: rgb(255, 255, 255);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:14px;line-height:34px;;box-sizing: border-box !important;word-wrap: break-word !important;">弘一大师讲</span></strong></p><p style="max-width: 100%;min-height: 1em;color: rgb(62, 62, 62);font-size:16px;line-height:36px;;line-height: 25.6px;white-space: normal;widows: 1;text-align: right;background-color: rgb(255, 255, 255);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:14px;line-height:34px;;box-sizing: border-box !important;word-wrap: break-word !important;">王梦惺记</span></strong></p><p><br  /></p><p><br  /></p><section data-role="outer" label="Powered by 135editor.com" style="max-width: 100%;box-sizing: border-box !important;word-wrap: break-word !important;"><section data-role="paragraph" class="" style="max-width: 100%;box-sizing: border-box !important;word-wrap: break-word !important;"><section class="" data-tools="135编辑器" data-id="89047" style="max-width: 100%;box-sizing: border-box !important;word-wrap: break-word !important;"><section style="max-width: 100%;box-sizing: border-box !important;word-wrap: break-word !important;"><section data-role="outer" label="Powered by 135editor.com" style="max-width: 100%;box-sizing: border-box !important;word-wrap: break-word !important;"><p style="max-width: 100%;min-height: 1em;font family: 微软雅黑;line-height: 25.6px;background-color: rgb(255, 255, 255);box-sizing: border-box !important;word-wrap: break-word !important;"><strong style="max-width: 100%;box-sizing: border-box !important;word-wrap: break-word !important;"><span style="max-width: 100%;font-size:18px;line-height:38px;;color: rgb(171, 25, 66);box-sizing: border-box !important;word-wrap: break-word !important;">推荐阅读：</span></strong></p><hr style="max-width: 100%;font family: 微软雅黑;line-height: 28.4444px;background-color: rgb(255, 255, 255);box-sizing: border-box !important;word-wrap: break-word !important;"  /><p style="max-width: 100%;min-height: 1em;font family: 微软雅黑;line-height: 25.6px;background-color: rgb(255, 255, 255);box-sizing: border-box !important;word-wrap: break-word !important;"><a href="http://mp.weixin.qq.com/s?__biz=MzAwMjgzNTEzNA==&amp;mid=2650534062&amp;idx=1&amp;sn=7a60f8a45a78dc83a16f5eb9d062048b&amp;chksm=82cb077fb5bc8e6970f9aa961691d777a9ff9a8130ee97e66a45ccf775de0b020485988565fd&amp;scene=21#wechat_redirect" target="_blank" style="max-width: 100%;text-align: justify;text-indent: 0em;text-decoration: underline;"><span style="font family: 微软雅黑;max-width: 100%;line-height: 25.6px;box-sizing: border-box !important;word-wrap: break-word !important;"><img class="" data-ratio="1" src="http://mmbiz.qpic.cn/mmbiz_jpg/HnBLeoiaVdlOTCn6w6KkkRic3PEkIJsWRRxjH7BDnR3cH39KU1sfv6xkSMhWdWysSKKWKibql7hcUtoDibDbicdwUdg/640.jpeg?" data-type="jpeg" data-w="16" style="color: rgb(62, 62, 62);line-height: 25.6px;box-sizing: border-box !important;word-wrap: break-word !important;visibility: visible !important;width: auto !important;" width="auto"  /></span></a><a href="http://mp.weixin.qq.com/s?__biz=MzAwMjgzNTEzNA==&amp;mid=2650533692&amp;idx=1&amp;sn=5c0cdd53a0a431900efbcf89cd12fdcc&amp;chksm=82cb18edb5bc91fb5cc7b997178149cb66a2b1ad97be2d2bcc721cb28cdfd636fddc1e00cece&amp;scene=21#wechat_redirect" target="_blank" style="text-decoration: underline;">智坤法师：浅谈地藏三经和净土法门的关系</a></p><p style="max-width: 100%;min-height: 1em;font family: 微软雅黑;line-height: 25.6px;background-color: rgb(255, 255, 255);box-sizing: border-box !important;word-wrap: break-word !important;"><br  /></p><p style="max-width: 100%;min-height: 1em;font family: 微软雅黑;line-height: 25.6px;background-color: rgb(255, 255, 255);box-sizing: border-box !important;word-wrap: break-word !important;"><a href="http://mp.weixin.qq.com/s?__biz=MzAwMjgzNTEzNA==&amp;mid=2650534062&amp;idx=1&amp;sn=7a60f8a45a78dc83a16f5eb9d062048b&amp;chksm=82cb077fb5bc8e6970f9aa961691d777a9ff9a8130ee97e66a45ccf775de0b020485988565fd&amp;scene=21#wechat_redirect" target="_blank" style="font family: 微软雅黑;text-indent: 0em;white-space: normal;max-width: 100%;text-align: justify;text-decoration: underline;"><span style="max-width: 100%;line-height: 25.6px;box-sizing: border-box !important;word-wrap: break-word !important;"><img class="" data-ratio="1" src="http://mmbiz.qpic.cn/mmbiz_jpg/HnBLeoiaVdlOTCn6w6KkkRic3PEkIJsWRRxjH7BDnR3cH39KU1sfv6xkSMhWdWysSKKWKibql7hcUtoDibDbicdwUdg/640.jpeg?" data-type="jpeg" data-w="16" width="auto" style="color: rgb(62, 62, 62);line-height: 25.6px;box-sizing: border-box !important;word-wrap: break-word !important;visibility: visible !important;width: auto !important;"  /></span></a><a href="http://mp.weixin.qq.com/s?__biz=MzAwMjgzNTEzNA==&amp;mid=2650534113&amp;idx=1&amp;sn=190f68c00636e26ab878e69498bcbda3&amp;chksm=82cb0730b5bc8e2686aa09a90cd96dd9fb30e771cf1826074cea8d1382148f5aabc45d4168f2&amp;scene=21#wechat_redirect" target="_blank" style="text-decoration: underline;">【恭迎地藏菩萨圣诞】以是菩萨本誓愿力，速满众生一切所求，能灭众生一切重罪！</a></p></section></section></section><p style="margin-top: 15px;margin-bottom: 15px;max-width: 100%;min-height: 1em;font family: 微软雅黑;text-align: justify;line-height: 1.75em;box-sizing: border-box !important;word-wrap: break-word !important;"><img class="__bg_gif" data-ratio="0.09939498703543648" src="http://mmbiz.qpic.cn/mmbiz/m2bNibrkOYOGHNtmVLX6rKQXCaOyJbKeTRcMzF11l2EU1TibMllcAhibRxs9buVvNv81eDia4kzkECf5ogCoWu494w/0?wx_fmt=gif" data-type="gif" data-w="1157" style="line-height: 28.4444px;font-size:12px;line-height:32px;;box-sizing: border-box !important;word-wrap: break-word !important;visibility: visible !important;width: 556.364px !important;" width="auto"  /></p><section data-role="outer" label="Powered by 135editor.com" style="max-width: 100%;font family: 微软雅黑;line-height: 28.4444px;background-color: rgb(255, 255, 255);box-sizing: border-box !important;word-wrap: break-word !important;"><section data-role="outer" label="Powered by 135editor.com" style="max-width: 100%;box-sizing: border-box !important;word-wrap: break-word !important;"><section class="" data-tools="135编辑器" data-id="86485" data-color="rgb(226, 86, 27)" data-custom="rgb(226, 86, 27)" style="max-width: 100%;box-sizing: border-box;line-height: 28.4444px;border-width: 0px;border-style: none;border-color: initial;word-wrap: break-word !important;"><section style="margin: 1em auto;max-width: 100%;text-align: center;box-sizing: border-box !important;word-wrap: break-word !important;"><section style="padding-right: 16px;padding-left: 16px;max-width: 100%;box-sizing: border-box;border-top: 1px solid rgb(33, 33, 33);border-right-color: rgb(33, 33, 33);border-bottom-color: rgb(33, 33, 33);border-left-color: rgb(33, 33, 33);color: rgb(97, 97, 97);line-height: 1.4;display: inline-block;word-wrap: break-word !important;"><span style="margin: -1px auto 10px;max-width: 100%;width: 0px;height: 0px;border-left: 10px solid transparent;border-right: 10px solid transparent;display: block;border-top: 8px solid rgb(226, 86, 27);font-size:15px;line-height:35px;;box-sizing: border-box !important;word-wrap: break-word !important;"><br data-filtered="filtered" style="max-width: 100%;box-sizing: border-box !important;word-wrap: break-word !important;"  /></span><section style="max-width: 100%;box-sizing: border-box !important;word-wrap: break-word !important;"><p class="" data-brushtype="text" style="max-width: 100%;min-height: 1em;line-height: 24.8889px;box-sizing: border-box !important;word-wrap: break-word !important;"><span style="max-width: 100%;font-size:15px;line-height:35px;;box-sizing: border-box !important;word-wrap: break-word !important;"><span style="max-width: 100%;color: inherit;font-size:14px;line-height:34px;;line-height: 1.75em;">占察净土一相逢，生活修行再不同。</span><span style="max-width: 100%;color: rgb(12, 12, 12);"></span></span></p><p style="max-width: 100%;min-height: 1em;color: inherit;font-size:14px;line-height:34px;;line-height: 1.75em;box-sizing: border-box !important;word-wrap: break-word !important;"><span style="max-width: 100%;box-sizing: border-box !important;word-wrap: break-word !important;">两大愿王亲摄取，直登九莲出牢笼。</span></p></section></section></section></section><section class="" data-tools="135编辑器" data-id="85994" style="max-width: 100%;box-sizing: border-box;line-height: 28.4444px;border-width: 0px;border-style: none;border-color: initial;word-wrap: break-word !important;"><section style="margin: 10px auto;max-width: 100%;text-align: center;box-sizing: border-box !important;word-wrap: break-word !important;"><section style="padding: 10px 15px 10px 10px;max-width: 100%;box-sizing: border-box;border-width: 1px;border-style: solid;border-color: rgb(198, 198, 198);display: inline-block;word-wrap: break-word !important;"><section style="max-width: 100%;display: inline-block;box-sizing: border-box !important;word-wrap: break-word !important;"><section style="max-width: 100%;display: inline-block;width: 25px;vertical-align: top;box-sizing: border-box !important;word-wrap: break-word !important;"></section><section style="max-width: 100%;display: inline-block;width: 100px;box-sizing: border-box !important;word-wrap: break-word !important;"><img border="0" class="" data-ratio="1" src="http://mmbiz.qpic.cn/mmbiz_jpg/HnBLeoiaVdlOOgGJplyDjvWG9LDR7ZJ50XKf2avAG1jjDGJCDk301GJn30DUPdORGyHicaZPDodjr77jy22YLMsA/640?wx_fmt=jpeg" data-type="jpeg" data-w="344" height="auto" opacity="" style="margin-top: 20px;box-sizing: border-box !important;word-wrap: break-word !important;visibility: visible !important;width: auto !important;" title="qrcode_for_gh_a271276b3968_344.jpg" width="100"  /></section><section style="margin-top: 35px;padding-left: 20px;max-width: 100%;box-sizing: border-box;display: inline-block;vertical-align: top;word-wrap: break-word !important;"><p style="max-width: 100%;min-height: 1em;box-sizing: border-box !important;word-wrap: break-word !important;"><span style="max-width: 100%;font-size:15px;line-height:35px;;box-sizing: border-box !important;word-wrap: break-word !important;">扫描二维码关注</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><span style="max-width: 100%;font-size:15px;line-height:35px;;box-sizing: border-box !important;word-wrap: break-word !important;">地藏占察入净土道场</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><br data-filtered="filtered" style="max-width: 100%;box-sizing: border-box !important;word-wrap: break-word !important;"  /></p></section></section></section></section></section></section></section><section data-id="17717" style="max-width: 100%;font family: 微软雅黑;line-height: 25.6px;background-color: rgb(255, 255, 255);box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;line-height: 25.59px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-id="17717" style="max-width: 100%;box-sizing: border-box;line-height: 25.6px;border-width: 0px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;line-height: 25.59px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;line-height: 25.59px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-id="17717" style="max-width: 100%;box-sizing: border-box;border-width: 0px;border-style: initial;border-color: initial;line-height: 25.6px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;line-height: 25.59px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-id="17717" style="max-width: 100%;box-sizing: border-box;border-width: 0px;border-style: initial;border-color: initial;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;line-height: 25.59px;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section data-source="bj.96weixin.com" style="max-width: 100%;box-sizing: border-box;word-wrap: break-word !important;"><section style="max-width: 100%;box-sizing: border-box;word-wrap: break-word !important;"><section style="max-width: 100%;box-sizing: border-box;word-wrap: break-word !important;"><section style="margin-top: 10px;margin-bottom: 10px;max-width: 100%;box-sizing: border-box;word-wrap: break-word !important;"><section style="margin-left: 2.5em;padding: 5px;max-width: 100%;box-sizing: border-box;display: inline-block;word-wrap: break-word !important;"><p style="max-width: 100%;box-sizing: border-box;min-height: 1em;word-wrap: break-word !important;"><span style="max-width: 100%;font-size:15px;line-height:35px;;box-sizing: border-box !important;word-wrap: break-word !important;"><span style="max-width: 100%;color: rgb(255, 76, 65);font-size:14px;line-height:34px;;">点击“阅读原文”</span><span style="max-width: 100%;color: rgb(255, 76, 65);font-size:14px;line-height:34px;;line-height: 25.59px;">进入博客，</span></span></p><p style="max-width: 100%;box-sizing: border-box;min-height: 1em;word-wrap: break-word !important;"><span style="max-width: 100%;color: rgb(255, 76, 65);line-height: 25.59px;font-size:14px;line-height:34px;;box-sizing: border-box !important;word-wrap: break-word !important;">学习更多占察案例和师父开示</span></p></section><section style="max-width: 100%;box-sizing: border-box;text-align: right;word-wrap: break-word !important;"><section style="max-width: 100%;box-sizing: border-box;width: 669.328px;float: left;height: 0px;border-top: 1px solid rgb(249, 110, 87);word-wrap: break-word !important;"></section><section style="margin-top: -3px;max-width: 100%;box-sizing: border-box;width: 6px;height: 6px;float: right;border-radius: 100%;background-color: rgb(249, 110, 87);word-wrap: break-word !important;"></section></section><section style="margin-top: -1.5em;max-width: 100%;box-sizing: border-box;border-radius: 100%;border-width: 1px;border-style: solid;border-color: rgb(249, 110, 87);width: 3em;height: 3em;vertical-align: top;display: inline-block;word-wrap: break-word !important;"><section class="__bg_gif" data-order="1" style="max-width: 100%;box-sizing: border-box;border-radius: 100%;background-image: url(&quot;http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/s640?&amp;&amp;&amp;&amp;&amp;&amp;&amp;&amp;&amp;&amp;&amp;&quot;);background-size: cover;background-position: 50% 50%;background-repeat: no-repeat;word-wrap: break-word !important;"><section style="max-width: 100%;box-sizing: border-box;width: 46px;height: 46px;overflow: hidden;word-wrap: break-word !important;"><img class="__bg_gif" data-ratio="1" src="http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/0?wx_fmt=gif" data-type="gif" data-w="72" style="box-sizing: border-box;opacity: 0;vertical-align: middle;word-wrap: break-word !important;visibility: visible !important;width: 46px !important;" width="46"  /></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section>
                <div class="msg_source_url"><a href="http://blog.sina.com.cn/u/5921073402">阅读原文</a></div></div>
</div>
</body>
</html>
<html>
<head>
<title>印光大师：以一切皆归于命，则是阻人希圣希贤之志，而奖人篡夺奸恶之心</title>
<meta charset="utf-8">
<meta name="viewport" content="width=device-width,initial-scale=1.0,maximum-scale=1.0,user-scalable=0,viewport-fit=cover">
<style>
*{margin:0;padding:0;max-width:100%;box-sizing:border-box;}html{-ms-text-size-adjust:100%;-webkit-text-size-adjust:100%;line-height:1.6}img{z-index:999;position:relative;max-width:100%;margin:10px 0;}body{-webkit-touch-callout:none;font family:-apple-system-font,BlinkMacSystemFont,"Helvetica Neue","PingFang SC","Hiragino Sans GB","Microsoft YaHei UI","Microsoft YaHei",Arial,sans-serif;color:#333;letter-spacing:.034em}h1,h2,h3,h4,h5,h6{font-weight:400;font-size:16px;line-height:36px;;line-height:36px;}a{color:#576b95;text-decoration:none;-webkit-tap-highlight-color:rgba(0,0,0,0)}td,th{word-wrap:break-word;padding:5px 10px;border:1px solid #DDD;}table{margin-bottom:10px;border-collapse:collapse;display:table;width:100%!important;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}.rich_media_area_primary{padding:20px 16px 12px;background-color:#fafafa}@media (max-width:375px){.rich_media_area_primary{padding:20px 60px 15px 60px}.rich_media_area_extra{padding:0 60px 21px 60px}}@media (min-width:1024px){.rich_media_area_primary_inner,.rich_media_area_extra_inner,body{max-width:677px;margin-left:auto;margin-right:auto}.rich_media_area_primary{padding-top:32px}}.rich_media{padding:20px;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}@media screen and (min-width:1024px){.rich_media_area_primary_inner,.rich_media_area_extra_inner{max-width:677px;margin-left:auto;margin-right:auto}.rich_media_area_primary{padding-top:32px}}.rich_media_content{overflow:hidden;color:#333;font-size:17px;line-height:37px;;word-wrap:break-word;-webkit-hyphens:auto;-ms-hyphens:auto;hyphens:auto;text-align:justify;position:relative;z-index:0}.rich_media_content *{max-width:100%!important;box-sizing:border-box!important;-webkit-box-sizing:border-box!important;word-wrap:break-word!important}.rich_media_content p{clear:both;min-height:1em}.rich_media_content em{font-style:italic}.rich_media_content fieldset{min-width:0}.rich_media_content .list-paddingleft-1,.rich_media_content .list-paddingleft-2,.rich_media_content .list-paddingleft-3{padding-left:2.2em}.rich_media_content .list-paddingleft-1 .list-paddingleft-2,.rich_media_content .list-paddingleft-2 .list-paddingleft-2,.rich_media_content .list-paddingleft-3 .list-paddingleft-2{padding-left:30px}.rich_media_content .list-paddingleft-1{padding-left:1.2em}.rich_media_content .list-paddingleft-3{padding-left:3.2em}.rich_media_content .code-snippet,.rich_media_content .code-snippet__fix{max-width:1000%!important}.rich_media_content .code-snippet *,.rich_media_content .code-snippet__fix *{max-width:1000%!important}.rich_media_title{font-size:22px;line-height:42px;;line-height:1.4;margin:10px 0;padding-bottom:10px;border-bottom:1px solid #e7e7eb;}@supports(-webkit-overflow-scrolling:touch){.rich_media_title{font-weight:700}}.rich_media_meta{display:inline-block;vertical-align:middle;margin:0 10px 10px 0;font-size:15px;line-height:35px;;line-height:35px;;line-height:35px;;line-height:35px;;-webkit-tap-highlight-color:rgba(0,0,0,0)}.rich_media_meta.icon_appmsg_tag{margin-right:4px}.rich_media_meta.meta_tag_text{margin-right:0}.rich_media_meta_list em{font-style:normal}.rich_media_meta_text{color:rgba(0,0,0,0.3)}p{margin:0;}.msgBox{margin-top:20px;padding-top:20px;padding-left:50px;overflow:hidden;border-top:2px dashed #09a2ff;}.msg{padding-top:7px;clear:both;}.msgBody{float:right;width:100%;margin-left:55px;padding-bottom:15px;border-bottom:1px dashed #e0e0e0;}.userHeadImg{float:left;margin-left:-50px;}.userHeadImg img{width:40px;height:40px;margin-right:10px;border-radius:3px;}.userName{color:#888888;line-height:24px;font-size:14px;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;margin:5px 0 5px 0;height:24px;}.replyBody,.autherBody{color:#565656;font-size:15px;}.replyIcon{border-left:4px solid #33ab01;margin-right:5px;}.ad{text-decoration:none;color:#d6d4d4;font-size:12px;line-height:32px;;}.msgBodyReply{padding-top:5px;}.userName span{float:right;color:#afafaf;font-size:14px;}code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;}.code-snippet__fix{font-size:14px;margin:10px 0;display:block;color:#333;position:relative;background-color:rgba(0,0,0,0.03);border:1px solid #f0f0f0;border-radius:2px;display:-webkit-box;display:-webkit-flex;display:flex;padding-left:25px;line-height:26px}.code-snippet__fix code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;font family:Consolas,"Liberation Mono",Menlo,Courier,monospace}.code-snippet__comment,.code-snippet__quote{color:#afafaf;font-style:italic}.code-snippet__keyword,.code-snippet__selector-tag,.code-snippet__subst{color:#ca7d37}.code-snippet__number,.code-snippet__literal,.code-snippet__variable,.code-snippet__template-variable,.code-snippet__tag .code-snippet__attr{color:#0e9ce5}.code-snippet__string,.code-snippet__doctag{color:#d14}.code-snippet__title,.code-snippet__section,.code-snippet__selector-id{color:#d14}.code-snippet__subst{font-weight:normal}.code-snippet__type,.code-snippet__class .code-snippet__title{color:#0e9ce5}.code-snippet__tag,.code-snippet__name,.code-snippet__attribute{color:#0e9ce5;font-weight:normal}.code-snippet__regexp,.code-snippet__link{color:#ca7d37}.code-snippet__symbol,.code-snippet__bullet{color:#d14}.code-snippet__built_in,.code-snippet__builtin-name{color:#ca7d37}.code-snippet__meta{color:#afafaf}.code-snippet__deletion{background:#fdd}.code-snippet__addition{background:#dfd}.code-snippet__emphasis{font-style:italic}.code-snippet__strong{font-weight:bold}.account_avatar{width:40px;height:40px;padding:0;}.account_info{display:-webkit-box;display:-webkit-flex;display:flex;-webkit-box-align:center;-webkit-align-items:center;padding:20px 0;align-items:center}.flex_bd{padding-left:14px;}.account_nickname{display:inline-block;vertical-align:middle;line-height:1.2;color:#576b95;font-size:14px}.account_desc{overflow:hidden;text-overflow:ellipsis;display:-webkit-box;-webkit-box-orient:vertical;-webkit-line-clamp:1;color:rgba(0,0,0,0.3);font-size:14px;line-height:1.2;padding-top:.4em}.msg_source_url{text-align:left;word-break:break-all;margin-top:20px;}.msg_source_url a{padding-right:10px;}.msg_source_url .url_text{color:#a8a8a8;}.video-desc{font-size:14px;margin-top:15px;color:#6c6c6c;}.msg_source_url{text-align:left;}.original_primary_card_tips{color:rgba(0,0,0,0.3);line-height:1.4;font-size:15px;}.weui-flex__item{margin-bottom:20px;padding:20px 16px;margin-top:16px;line-height:1.4;align-items:center;background-color:#f7f7f7;border-radius:8px;position:relative;}.original_primary_desc{color:rgba(0,0,0,0.5);font-size:14px;padding-top:4px;width:auto;overflow:hidden;text-overflow:ellipsis;}.msgBodyReplyList{border-top:1px solid #e1e1e1;margin-top:10px;}.msgBodyReplyListTop{border-top:0;}.reply_like_num{float:right;font-size:14px;color:#c7c7c7;}.msgData{margin-top:20px;color:#626262;}.msgData span{font-size:14px;padding-right:15px;}.msgData .likes{float:right;padding-right:0;}.js_text_content p{font-size:18px;line-height:38px;;}.rich_media_meta_link{font-size:15px;}blockquote {padding-left: 10px;border-left: 3px solid #dbdbdb;color: rgba(0,0,0,0.5);font-size:15px;line-height:35px;;padding-top: 4px;margin: 1em 0;}.video_iframe{width:500px;height:400px;}.blockquote_info{color:#b5b5b5;margin-top:10px;}.playVideoWx{position:relative;display:block;}.icon_mid_play{position:absolute;z-index:9999;top:50%;left:50%;display:-webkit-box;display:-webkit-flex;display:flex;-webkit-box-align:center;-webkit-align-items:center;align-items:center;-webkit-box-pack:center;-webkit-justify-content:center;justify-content:center;width:48px;height:48px;background:rgba(237,237,237,0.9);border-radius:50%}.icon_mid_play:before{content:"";text-indent:-999em;display:inline-block;width:28px;height:28px;vertical-align:middle;background-size:cover;background-image:url("data:image/svg+xml;charset=utf8,%3Csvg xmlns='http://www.w3.org/2000/svg' width='24' height='24' viewBox='0 0 24 24'%3E  %3Cpath fill='%23151515' fill-rule='evenodd' d='M9.524 4.938l10.092 6.21a1 1 0 0 1 0 1.704l-10.092 6.21A1 1 0 0 1 8 18.21V5.79a1 1 0 0 1 1.524-.852z'/%3E%3C/svg%3E")}
</style>
<link href="https://www.juyifx.cn/config/css/wxArticle.css" rel="stylesheet"/>
</head>
<body>
<div class="rich_media"><a href="https://www.juyimv.cn" class="ad" title="点我免费下载微信公众号文章搜索助手导出">该文章由微信公众号文章搜索助手导出，点我免费下载</a>
                
                <h1 class="rich_media_title" id="activity-name"><a href="http://mp.weixin.qq.com/s?__biz=MzAwMjgzNTEzNA==&mid=2650535585&idx=1&sn=7d1f67c6a4a6a38534579fb3b273d84c&chksm=82cb0170b5bc8866c7f6441126772df3aebd30aa9e1cc9069017bf5ddaa0e52bb2bd3fe53d6f#rd" title="点击文章标题可访问原文章链接" target="_blank">
                    
                    
                    
印光大师：以一切皆归于命，则是阻人希圣希贤之志，而奖人篡夺奸恶之心
                </a></h1>
                <div id="meta_content" class="rich_media_meta_list">
                                                                                
                                        <span class="rich_media_meta rich_media_meta_nickname" id="profileBt">
                      <a href="javascript:void(0);" class="wx_tap_link js_wx_tap_highlight weui-wa-hotarea" id="js_name">
                        地藏占察入净土                      </a>
                      <div id="js_profile_qrcode" aria-hidden="true" class="profile_container" style="display:none;">
                          <div class="profile_inner">
                              <strong class="profile_nickname">地藏占察入净土</strong>
                              <img class="profile_avatar" id="js_profile_qrcode_img" >

                              <p class="profile_meta">
                              <label class="profile_meta_label">微信号</label>
                              <span class="profile_meta_value">dzzcrjtsx</span>
                              </p>

                              <p class="profile_meta">
                              <label class="profile_meta_label">功能介绍</label>
                              <span class="profile_meta_value">净宗九祖蕅益大师赞占察法门：“此《占察善恶业报经》，诚末世多障者之第一津梁也!”</span>
                              </p>
                              
                          </div>
                          <span class="profile_arrow_wrp" id="js_profile_arrow_wrp">
                              <i class="profile_arrow arrow_out"></i>
                              <i class="profile_arrow arrow_in"></i>
                          </span>
                      </div>
                    </span>
                    <em id="publish_time" class="rich_media_meta rich_media_meta_text">2018-01-14</em>
                </div>

                
                                                <div id="js_tags" class="article-tag__list" style="display: none;" data-len="0"
                                >
                                            
                        <div class="article-tag-card__title">收录于话题</div>
                        <div class="article-tags">
                                                    </div>
                                    </div><div id="weixin_content"><p><span style="font-size:15px;line-height:35px;;"></span></p><p style="text-align:center;"><img data-s="300,640" data-type="jpeg" src="https://mmbiz.qpic.cn/mmbiz_jpg/HnBLeoiaVdlNAF3P2m0Yfc48UTEZPDiccXFJiaVZ4jGvOkQoIcVj5tKoiaicdsA3NO8HaaYaEGv1enl3Zd5pQEZucEA/0?wx_fmt=jpeg" data-copyright="0" style="width: 100%;height: auto;" class="" data-ratio="0.6549295774647887" data-w="568" data-backw="558" data-backh="365"  /></p><section data-role="outer" label="Powered by 135editor.com" style="font-size:16px;"><section class="_135editor" data-tools="135编辑器" data-id="86645" style="border-width: 0px;border-style: none;border-color: initial;box-sizing: border-box;"><section style="text-align:center;"><p style="display:inline-block;"><br  /></p></section><section style="text-align:center;"><p style="display:inline-block;"><img class="" data-ratio="0.3709677419354839" src="http://mmbiz.qpic.cn/mmbiz_png/HnBLeoiaVdlNT8XTXEulfyR3vZfl43GpZQHXqYlwXkpXcnD0c7EwTanBrIEuToEnU1cfL4FhRbIFxhZDXfkTvLQ/0?wx_fmt=png" data-type="png" data-w="62" style="display: inline;" title="分割线"  /></p></section></section><p><br  /></p><p style="text-align: justify;line-height: 1.75em;">接手书，不胜感愧，光粥饭庸僧耳，何可与诸君论外典事。然既见托，只得略说所以。欲知此义，及所主，先须知命为何物，力为何物，并《列子》意中将二子认作何物，然后再讲所主，则便成有功于世道人心之言论。若俱不知，则此力、命之说，皆非儒、佛所许。</p><p><br  /></p><p style="text-align: justify;line-height: 1.75em;"><span style="text-decoration: underline;">命者何？即前生所作之果报也。</span>又依道义而行所得者，方谓之命。不依道义而行所得者，皆不名命，以此得之后，来生之苦，殆有不忍见闻者。如盗劫人钱财，暂似富裕，一旦官府知之，必至身首两分，何可以暂时得乐，便谓之为命？</p><p><br  /></p><p style="text-align: justify;line-height: 1.75em;"><span style="text-decoration: underline;">力者何？即现生之作为之谓。</span>然作为有二：一则专用机械变诈之才智，一则专用克己复礼之修持。</p><p><br  /></p><p style="text-align: justify;line-height: 1.75em;">《列子》所说之命，混而不分，所说之力，多主于机械变诈。故致力被命屈，无以回答。<span style="text-decoration: underline;">以孔子困陈蔡、田恒有齐国为命，是尚可谓之知命哉？孔子不遇贤君，不能令天下治安，乃天下群黎之业力所感，于孔子何干？颜渊之夭，义亦若此。</span>田恒之有齐，乃篡夺而有，何可为命？现虽为齐君，一气不来，即为阿鼻地狱之狱囚。谓此为命，是教人勿修道义而肆志劫夺也。吾固曰：《列子》不知命。不观《孟子》之论命乎？<strong>必穷理尽性以至于命，方为真命，则不依道义而得，不依道义而失，皆非所谓命也。</strong></p><p style="text-align: justify;line-height: 1.75em;">&nbsp;&nbsp;&nbsp;&nbsp;</p><p style="text-align: justify;line-height: 1.75em;">《列子》论力，多属于机械变诈之才智，圣贤之所不言。圣贤所言者，皆克己复礼之修持也。“唯圣罔念作狂，唯狂克念作圣”，“积善之家必有余庆，积不善之家必有余殃”，“作善降之百祥，作不善降之百殃”，“木从绳则正，后从谏则圣”，“惠迪吉，从逆凶，惟影响”，“行年五十而知四十九年之非，欲寡其过而未能”，“假我数年，五十以学《易》，可以无大过矣”，“人皆可以为尧舜”，“戒慎乎其所不睹，恐惧乎其所不闻”，皆力也，此儒者之言也。</p><p style="text-align: justify;line-height: 1.75em;">&nbsp;&nbsp;&nbsp;&nbsp;</p><p style="text-align: justify;line-height: 1.75em;">至于佛教，则以一切众生，皆有佛性，皆当作佛，令其忏悔往业，改恶修善，必期于诸恶莫作，众善奉行。以戒执身，不行非礼。以定摄心，不起妄念。以慧断惑，明见本性。皆克己复礼修持之力，依是力而行，尚可以上成佛道，况其下焉者？<strong>故《楞严经》云：求妻得妻（求妻者，求贤慧贞静之妻也，否则妻何得向菩萨求），求子得子，求长寿得长寿，求三昧得三昧，如是乃至求大涅槃得大涅槃。大涅槃者，究竟佛果，皆由依教修持而得，其力之大，何可限量？<span style="color: rgb(255, 169, 0);">袁了凡遇孔先生，算其前后诸事，一一皆验，遂谓命有一定。后蒙云谷禅师开示，兢业修持，孔生所算，一毫不应。然了凡乃一贤者，使其妄作非为，则孔生所算，亦当不灵。</span></strong><span style="color: rgb(243, 25, 32);"><strong>是知圣贤训世，唯重修持，如来教人，亦复如是。</strong></span><strong>故所说大、小、权、实法门，无非令众生断除幻妄之惑业，彻证本具之佛性。故世有极愚极钝者，修持久久，即可得大智慧、大辩才。</strong></p><p><br  /></p><p style="text-align: justify;line-height: 1.75em;"><span style="text-decoration: underline;">《列子》以一切皆归于命，则是阻人希圣希贤之志，而奖人篡夺奸恶之心，俾下焉者，受此祸害于无穷；即上焉者，亦颓奋志时勉之气，以致终身不入圣贤之域，作一碌碌庸人。</span>此一篇文，完全于世无益，有何可研究之价值乎哉？光少不努力，老无所知，偶因问及，任己意说，其是与非，任人所指。</p><p style="text-align: justify;line-height: 1.75em;">&nbsp;&nbsp;&nbsp;&nbsp;</p><p style="text-align: justify;line-height: 1.75em;">又光年近七旬，精神衰颓，兼以冗务繁多，直是不能支持。祈勿再以此种事来问，再来问，则原函寄回，决不答复，以免于人无益，于己有损也，祈慧察是幸。</p><p style="text-align: right;line-height: 1.75em;"><span style="line-height: 1.75em;text-align: right;"><br  /></span></p><p style="text-align: right;line-height: 1.75em;"><span style="line-height: 1.75em;text-align: right;">&nbsp;——</span><span style="text-align: right;line-height: 25.6px;">《</span><span style="text-align: right;line-height: 25.6px;">印光法师增广文钞卷一<strong style="line-height: 24px;text-indent: 28px;">·</strong></span><span style="text-align: right;line-height: 25.6px;">复慧朗居士书&nbsp;</span><span style="text-align: right;line-height: 25.6px;">》</span><br  /></p><p style="line-height: 25.6px;"><br  /></p><section class="_135editor" data-tools="135编辑器" data-id="91105" style="border-width: 0px;border-style: none;border-color: initial;box-sizing: border-box;"><section class="_135editor" data-tools="135编辑器" data-id="91105" style="border-width: 0px;border-style: none;border-color: initial;box-sizing: border-box;"><section style="padding: 10px 20px;box-sizing: border-box;"><section style="border-width: 1px;border-style: solid;border-color: rgb(204, 204, 204);display: -webkit-flex;width: 100%;height: auto;box-sizing: border-box;" data-width="100%"><section style="margin-left: -10px;margin-top: 20px;"><section style="display: inline-block;text-align: center;padding-top: 1px;padding-bottom: 8px;font-size:12px;line-height:32px;;box-sizing: border-box;background-color: rgb(254, 254, 254);"><p><span style="display: block;width: 18px;height: 18px;line-height: 18px;color: rgb(254, 254, 254);border-radius: 50%;margin-top: 10px;background-color: rgb(209, 34, 11);">念</span><span style="display: block;width: 18px;height: 18px;line-height: 18px;color: rgb(254, 254, 254);border-radius: 50%;margin-top: 10px;background-color: rgb(209, 34, 11);">佛</span></p></section></section><section style="display: inline-block;width:90%;margin: 10px 10px 10px 10%;" data-width="90%"><section data-role="width" style="display:inline-block;width:100%;"><img border="0" class="" data-ratio="0.7863636363636364" src="http://mmbiz.qpic.cn/mmbiz_jpg/HnBLeoiaVdlNT8XTXEulfyR3vZfl43GpZicG0eIh8yZObUeiaUk3bYYX1kHSibsWG6kLzrFNuI9WZPD8ChgnkB2UfQ/0?wx_fmt=jpeg" data-type="jpeg" data-w="440" data-width="100%" height="" style="display: block;width: 100% !important;" title="" width="100%"  /></section></section></section></section></section></section><p><br  /></p><img class="__bg_gif" data-ratio="0.09939498703543648" src="http://mmbiz.qpic.cn/mmbiz_gif/HnBLeoiaVdlNT8XTXEulfyR3vZfl43GpZxllV6NDjTn9v9BlzQO9hkSloiaoxAuYnK5s38ZI16BE8rbOPxiaLryLA/0?wx_fmt=gif" data-type="gif" data-w="1157" width="auto"  /></section><section class="" data-tools="135编辑器" data-id="86485" data-color="rgb(226, 86, 27)" data-custom="rgb(226, 86, 27)" style="white-space: normal;max-width: 100%;box-sizing: border-box;line-height: 28.4444px;border-width: 0px;border-style: none;border-color: initial;background-color: rgb(255, 255, 255);word-wrap: break-word !important;"><section style="margin: 1em auto;max-width: 100%;text-align: center;box-sizing: border-box !important;word-wrap: break-word !important;"><section style="padding-right: 16px;padding-left: 16px;max-width: 100%;box-sizing: border-box;border-top-width: 1px;border-top-style: solid;border-color: rgb(33, 33, 33);color: rgb(97, 97, 97);line-height: 1.4;display: inline-block;word-wrap: break-word !important;"><span style="margin: -1px auto 10px;max-width: 100%;width: 0px;height: 0px;border-left-width: 10px;border-left-style: solid;border-left-color: transparent;border-right-width: 10px;border-right-style: solid;border-right-color: transparent;display: block;border-top-width: 8px;border-top-style: solid;border-top-color: rgb(198, 198, 199);box-sizing: border-box !important;word-wrap: break-word !important;"><br data-filtered="filtered" style="max-width: 100%;box-sizing: border-box !important;word-wrap: break-word !important;"  /></span><section style="max-width: 100%;box-sizing: border-box !important;word-wrap: break-word !important;"><p class="" data-brushtype="text" style="max-width: 100%;min-height: 1em;line-height: 24.8889px;box-sizing: border-box !important;word-wrap: break-word !important;"><span style="max-width: 100%;color: inherit;font-size:14px;line-height:34px;;line-height: 1.75em;box-sizing: border-box !important;word-wrap: break-word !important;">占察净土一相逢，生活修行再不同。</span><span style="max-width: 100%;color: rgb(12, 12, 12);box-sizing: border-box !important;word-wrap: break-word !important;"></span></p><p style="max-width: 100%;min-height: 1em;color: inherit;font-size:14px;line-height:34px;;line-height: 1.75em;box-sizing: border-box !important;word-wrap: break-word !important;">两大愿王亲摄取，直登九莲出牢笼。</p></section></section></section></section><section class="" data-tools="135编辑器" data-id="85994" style="white-space: normal;max-width: 100%;box-sizing: border-box;line-height: 28.4444px;border-width: 0px;border-style: none;border-color: initial;background-color: rgb(255, 255, 255);word-wrap: break-word !important;"><section style="margin: 10px auto;max-width: 100%;text-align: center;box-sizing: border-box !important;word-wrap: break-word !important;"><section style="padding: 10px 15px 10px 10px;max-width: 100%;box-sizing: border-box;border-width: 1px;border-style: solid;border-color: rgb(198, 198, 198);display: inline-block;word-wrap: break-word !important;"><section style="max-width: 100%;display: inline-block;box-sizing: border-box !important;word-wrap: break-word !important;"><section style="max-width: 100%;display: inline-block;width: 25px;vertical-align: top;box-sizing: border-box !important;word-wrap: break-word !important;"></section><section style="max-width: 100%;display: inline-block;width: 100px;box-sizing: border-box !important;word-wrap: break-word !important;"><img border="0" class="" data-ratio="1" src="http://mmbiz.qpic.cn/mmbiz_jpg/HnBLeoiaVdlPH5NUoHsU9B0xWC1AyPiaCNDJGJsKI5aAzpqpD1bwqjiaCExBsUNWiaDQpoMI2KRbCwhBFTqhibycFIA/640?wx_fmt=jpeg" data-type="jpeg" data-w="344" height="auto" opacity="" title="qrcode_for_gh_a271276b3968_344.jpg" width="100" style="margin-top: 20px;box-sizing: border-box !important;word-wrap: break-word !important;visibility: visible !important;width: auto !important;"  /></section><section style="margin-top: 35px;padding-left: 20px;max-width: 100%;box-sizing: border-box;display: inline-block;vertical-align: top;word-wrap: break-word !important;"><p style="max-width: 100%;min-height: 1em;box-sizing: border-box !important;word-wrap: break-word !important;"><span class="" data-brushtype="text" style="max-width: 100%;font-size:13px;line-height:33px;;box-sizing: border-box !important;word-wrap: break-word !important;">扫描二维码关注</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><span class="" data-brushtype="text" style="max-width: 100%;font-size:13px;line-height:33px;;box-sizing: border-box !important;word-wrap: break-word !important;">地藏占察入净土道场</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><br data-filtered="filtered" style="max-width: 100%;box-sizing: border-box !important;word-wrap: break-word !important;"  /></p></section></section></section></section></section><section data-id="17717" style="line-height: 25.6px;white-space: normal;max-width: 100%;background-color: rgb(255, 255, 255);box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-id="17717" style="max-width: 100%;box-sizing: border-box;line-height: 25.6px;border-width: 0px;word-wrap: break-word !important;"><section class="" data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-id="17717" style="max-width: 100%;box-sizing: border-box;line-height: 25.6px;border-width: 0px;border-style: none;border-color: initial;word-wrap: break-word !important;"><section class="" data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-id="17717" style="max-width: 100%;box-sizing: border-box;border-width: 0px;border-style: none;border-color: initial;word-wrap: break-word !important;"><section class="" data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section class="" data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section style="max-width: 100%;box-sizing: border-box !important;word-wrap: break-word !important;"><section class="" style="max-width: 100%;box-sizing: border-box !important;word-wrap: break-word !important;"><section class="" style="margin-top: 10px;margin-bottom: 10px;max-width: 100%;box-sizing: border-box !important;word-wrap: break-word !important;"><section class="" style="margin-left: 2.5em;padding: 5px;max-width: 100%;box-sizing: border-box;display: inline-block;word-wrap: break-word !important;"><p style="max-width: 100%;min-height: 1em;box-sizing: border-box !important;word-wrap: break-word !important;"><span style="max-width: 100%;color: rgb(70, 70, 72);font-size:14px;line-height:34px;;box-sizing: border-box !important;word-wrap: break-word !important;">点击“阅读原文”</span><span style="max-width: 100%;color: rgb(70, 70, 72);font-size:14px;line-height:34px;;box-sizing: border-box !important;word-wrap: break-word !important;">进入博客，</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><span style="max-width: 100%;color: rgb(70, 70, 72);font-size:14px;line-height:34px;;box-sizing: border-box !important;word-wrap: break-word !important;">学习更多占察案例和师父开示</span></p></section><section class="" style="max-width: 100%;text-align: right;box-sizing: border-box !important;word-wrap: break-word !important;"><section style="max-width: 100%;box-sizing: border-box;width: 664.031px;float: left;height: 0px;border-top-width: 1px;border-top-style: solid;border-top-color: rgb(198, 198, 199);word-wrap: break-word !important;"></section><section style="margin-top: -3px;max-width: 100%;box-sizing: border-box;width: 5.95313px;height: 6px;float: right;border-radius: 100%;color: rgb(70, 70, 72);word-wrap: break-word !important;background-color: rgb(198, 198, 199);"></section></section><section class="" style="margin-top: -1.5em;max-width: 100%;box-sizing: border-box;width: 3em;height: 3em;display: inline-block;vertical-align: top;border-width: 1px;border-style: solid;border-color: rgb(198, 198, 199);border-radius: 100%;word-wrap: break-word !important;"><section class="" style="max-width: 100%;box-sizing: border-box;border-radius: 100%;word-wrap: break-word !important;background-image: url(&quot;http://mmbiz.qpic.cn/mmbiz_gif/HnBLeoiaVdlPH5NUoHsU9B0xWC1AyPiaCNtk9zTCeR8JFmeAica9FpYHia18EEQs1MHClwTcuBibXnc6TSbw77AaCSw/0?wx_fmt=gif&quot;);background-size: cover;background-position: 50% 50%;background-repeat: no-repeat;"><section class="" style="max-width: 100%;width: 46px;height: 46px;overflow: hidden;box-sizing: border-box !important;word-wrap: break-word !important;"><img class="__bg_gif" data-ratio="1" src="http://mmbiz.qpic.cn/mmbiz_gif/HnBLeoiaVdlPH5NUoHsU9B0xWC1AyPiaCNtk9zTCeR8JFmeAica9FpYHia18EEQs1MHClwTcuBibXnc6TSbw77AaCSw/0?wx_fmt=gif" data-type="gif" data-w="46" width="46px" style="opacity: 0;vertical-align: middle;box-sizing: border-box !important;word-wrap: break-word !important;visibility: visible !important;width: 46px !important;"  /></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section>
                <div class="msg_source_url"><a href="http://blog.sina.com.cn/u/5921073402">阅读原文</a></div></div>
</div>
</body>
</html>
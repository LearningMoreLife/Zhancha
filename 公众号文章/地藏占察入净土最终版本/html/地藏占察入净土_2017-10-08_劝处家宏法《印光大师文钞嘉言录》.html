<html>
<head>
<title>劝处家宏法《印光大师文钞嘉言录》</title>
<meta charset="utf-8">
<meta name="viewport" content="width=device-width,initial-scale=1.0,maximum-scale=1.0,user-scalable=0,viewport-fit=cover">
<style>
*{margin:0;padding:0;max-width:100%;box-sizing:border-box;}html{-ms-text-size-adjust:100%;-webkit-text-size-adjust:100%;line-height:1.6}img{z-index:999;position:relative;max-width:100%;margin:10px 0;}body{-webkit-touch-callout:none;font family:-apple-system-font,BlinkMacSystemFont,"Helvetica Neue","PingFang SC","Hiragino Sans GB","Microsoft YaHei UI","Microsoft YaHei",Arial,sans-serif;color:#333;letter-spacing:.034em}h1,h2,h3,h4,h5,h6{font-weight:400;font-size:16px;line-height:36px;;line-height:36px;}a{color:#576b95;text-decoration:none;-webkit-tap-highlight-color:rgba(0,0,0,0)}td,th{word-wrap:break-word;padding:5px 10px;border:1px solid #DDD;}table{margin-bottom:10px;border-collapse:collapse;display:table;width:100%!important;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}.rich_media_area_primary{padding:20px 16px 12px;background-color:#fafafa}@media (max-width:375px){.rich_media_area_primary{padding:20px 60px 15px 60px}.rich_media_area_extra{padding:0 60px 21px 60px}}@media (min-width:1024px){.rich_media_area_primary_inner,.rich_media_area_extra_inner,body{max-width:677px;margin-left:auto;margin-right:auto}.rich_media_area_primary{padding-top:32px}}.rich_media{padding:20px;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}@media screen and (min-width:1024px){.rich_media_area_primary_inner,.rich_media_area_extra_inner{max-width:677px;margin-left:auto;margin-right:auto}.rich_media_area_primary{padding-top:32px}}.rich_media_content{overflow:hidden;color:#333;font-size:17px;line-height:37px;;word-wrap:break-word;-webkit-hyphens:auto;-ms-hyphens:auto;hyphens:auto;text-align:justify;position:relative;z-index:0}.rich_media_content *{max-width:100%!important;box-sizing:border-box!important;-webkit-box-sizing:border-box!important;word-wrap:break-word!important}.rich_media_content p{clear:both;min-height:1em}.rich_media_content em{font-style:italic}.rich_media_content fieldset{min-width:0}.rich_media_content .list-paddingleft-1,.rich_media_content .list-paddingleft-2,.rich_media_content .list-paddingleft-3{padding-left:2.2em}.rich_media_content .list-paddingleft-1 .list-paddingleft-2,.rich_media_content .list-paddingleft-2 .list-paddingleft-2,.rich_media_content .list-paddingleft-3 .list-paddingleft-2{padding-left:30px}.rich_media_content .list-paddingleft-1{padding-left:1.2em}.rich_media_content .list-paddingleft-3{padding-left:3.2em}.rich_media_content .code-snippet,.rich_media_content .code-snippet__fix{max-width:1000%!important}.rich_media_content .code-snippet *,.rich_media_content .code-snippet__fix *{max-width:1000%!important}.rich_media_title{font-size:22px;line-height:42px;;line-height:1.4;margin:10px 0;padding-bottom:10px;border-bottom:1px solid #e7e7eb;}@supports(-webkit-overflow-scrolling:touch){.rich_media_title{font-weight:700}}.rich_media_meta{display:inline-block;vertical-align:middle;margin:0 10px 10px 0;font-size:15px;line-height:35px;;line-height:35px;;line-height:35px;;line-height:35px;;-webkit-tap-highlight-color:rgba(0,0,0,0)}.rich_media_meta.icon_appmsg_tag{margin-right:4px}.rich_media_meta.meta_tag_text{margin-right:0}.rich_media_meta_list em{font-style:normal}.rich_media_meta_text{color:rgba(0,0,0,0.3)}p{margin:0;}.msgBox{margin-top:20px;padding-top:20px;padding-left:50px;overflow:hidden;border-top:2px dashed #09a2ff;}.msg{padding-top:7px;clear:both;}.msgBody{float:right;width:100%;margin-left:55px;padding-bottom:15px;border-bottom:1px dashed #e0e0e0;}.userHeadImg{float:left;margin-left:-50px;}.userHeadImg img{width:40px;height:40px;margin-right:10px;border-radius:3px;}.userName{color:#888888;line-height:24px;font-size:14px;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;margin:5px 0 5px 0;height:24px;}.replyBody,.autherBody{color:#565656;font-size:15px;}.replyIcon{border-left:4px solid #33ab01;margin-right:5px;}.ad{text-decoration:none;color:#d6d4d4;font-size:12px;line-height:32px;;}.msgBodyReply{padding-top:5px;}.userName span{float:right;color:#afafaf;font-size:14px;}code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;}.code-snippet__fix{font-size:14px;margin:10px 0;display:block;color:#333;position:relative;background-color:rgba(0,0,0,0.03);border:1px solid #f0f0f0;border-radius:2px;display:-webkit-box;display:-webkit-flex;display:flex;padding-left:25px;line-height:26px}.code-snippet__fix code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;font family:Consolas,"Liberation Mono",Menlo,Courier,monospace}.code-snippet__comment,.code-snippet__quote{color:#afafaf;font-style:italic}.code-snippet__keyword,.code-snippet__selector-tag,.code-snippet__subst{color:#ca7d37}.code-snippet__number,.code-snippet__literal,.code-snippet__variable,.code-snippet__template-variable,.code-snippet__tag .code-snippet__attr{color:#0e9ce5}.code-snippet__string,.code-snippet__doctag{color:#d14}.code-snippet__title,.code-snippet__section,.code-snippet__selector-id{color:#d14}.code-snippet__subst{font-weight:normal}.code-snippet__type,.code-snippet__class .code-snippet__title{color:#0e9ce5}.code-snippet__tag,.code-snippet__name,.code-snippet__attribute{color:#0e9ce5;font-weight:normal}.code-snippet__regexp,.code-snippet__link{color:#ca7d37}.code-snippet__symbol,.code-snippet__bullet{color:#d14}.code-snippet__built_in,.code-snippet__builtin-name{color:#ca7d37}.code-snippet__meta{color:#afafaf}.code-snippet__deletion{background:#fdd}.code-snippet__addition{background:#dfd}.code-snippet__emphasis{font-style:italic}.code-snippet__strong{font-weight:bold}.account_avatar{width:40px;height:40px;padding:0;}.account_info{display:-webkit-box;display:-webkit-flex;display:flex;-webkit-box-align:center;-webkit-align-items:center;padding:20px 0;align-items:center}.flex_bd{padding-left:14px;}.account_nickname{display:inline-block;vertical-align:middle;line-height:1.2;color:#576b95;font-size:14px}.account_desc{overflow:hidden;text-overflow:ellipsis;display:-webkit-box;-webkit-box-orient:vertical;-webkit-line-clamp:1;color:rgba(0,0,0,0.3);font-size:14px;line-height:1.2;padding-top:.4em}.msg_source_url{text-align:left;word-break:break-all;margin-top:20px;}.msg_source_url a{padding-right:10px;}.msg_source_url .url_text{color:#a8a8a8;}.video-desc{font-size:14px;margin-top:15px;color:#6c6c6c;}.msg_source_url{text-align:left;}.original_primary_card_tips{color:rgba(0,0,0,0.3);line-height:1.4;font-size:15px;}.weui-flex__item{margin-bottom:20px;padding:20px 16px;margin-top:16px;line-height:1.4;align-items:center;background-color:#f7f7f7;border-radius:8px;position:relative;}.original_primary_desc{color:rgba(0,0,0,0.5);font-size:14px;padding-top:4px;width:auto;overflow:hidden;text-overflow:ellipsis;}.msgBodyReplyList{border-top:1px solid #e1e1e1;margin-top:10px;}.msgBodyReplyListTop{border-top:0;}.reply_like_num{float:right;font-size:14px;color:#c7c7c7;}.msgData{margin-top:20px;color:#626262;}.msgData span{font-size:14px;padding-right:15px;}.msgData .likes{float:right;padding-right:0;}.js_text_content p{font-size:18px;line-height:38px;;}.rich_media_meta_link{font-size:15px;}blockquote {padding-left: 10px;border-left: 3px solid #dbdbdb;color: rgba(0,0,0,0.5);font-size:15px;line-height:35px;;padding-top: 4px;margin: 1em 0;}.video_iframe{width:500px;height:400px;}.blockquote_info{color:#b5b5b5;margin-top:10px;}.playVideoWx{position:relative;display:block;}.icon_mid_play{position:absolute;z-index:9999;top:50%;left:50%;display:-webkit-box;display:-webkit-flex;display:flex;-webkit-box-align:center;-webkit-align-items:center;align-items:center;-webkit-box-pack:center;-webkit-justify-content:center;justify-content:center;width:48px;height:48px;background:rgba(237,237,237,0.9);border-radius:50%}.icon_mid_play:before{content:"";text-indent:-999em;display:inline-block;width:28px;height:28px;vertical-align:middle;background-size:cover;background-image:url("data:image/svg+xml;charset=utf8,%3Csvg xmlns='http://www.w3.org/2000/svg' width='24' height='24' viewBox='0 0 24 24'%3E  %3Cpath fill='%23151515' fill-rule='evenodd' d='M9.524 4.938l10.092 6.21a1 1 0 0 1 0 1.704l-10.092 6.21A1 1 0 0 1 8 18.21V5.79a1 1 0 0 1 1.524-.852z'/%3E%3C/svg%3E")}
</style>
<link href="https://www.juyifx.cn/config/css/wxArticle.css" rel="stylesheet"/>
</head>
<body>
<div class="rich_media"><a href="https://www.juyimv.cn" class="ad" title="点我免费下载微信公众号文章搜索助手导出">该文章由微信公众号文章搜索助手导出，点我免费下载</a>
                
                <h1 class="rich_media_title" id="activity-name"><a href="http://mp.weixin.qq.com/s?__biz=MzAwMjgzNTEzNA==&mid=2650534440&idx=1&sn=2ad5e51a0336c16f74bd6f76c790f738&chksm=82cb05f9b5bc8cefe30e99a9118856c7d2a44aa3c10c999643107ac475fa4dd9888b0154d934#rd" title="点击文章标题可访问原文章链接" target="_blank">
                    
                    
                    
劝处家宏法|《印光大师文钞嘉言录》
                </a></h1>
                <div id="meta_content" class="rich_media_meta_list">
                                                                                                                <span class="rich_media_meta rich_media_meta_text">
                                                                    印光大师
                                                            </span>
                                                                
                                        <span class="rich_media_meta rich_media_meta_nickname" id="profileBt">
                      <a href="javascript:void(0);" class="wx_tap_link js_wx_tap_highlight weui-wa-hotarea" id="js_name">
                        地藏占察入净土                      </a>
                      <div id="js_profile_qrcode" aria-hidden="true" class="profile_container" style="display:none;">
                          <div class="profile_inner">
                              <strong class="profile_nickname">地藏占察入净土</strong>
                              <img class="profile_avatar" id="js_profile_qrcode_img" >

                              <p class="profile_meta">
                              <label class="profile_meta_label">微信号</label>
                              <span class="profile_meta_value">dzzcrjtsx</span>
                              </p>

                              <p class="profile_meta">
                              <label class="profile_meta_label">功能介绍</label>
                              <span class="profile_meta_value">净宗九祖蕅益大师赞占察法门：“此《占察善恶业报经》，诚末世多障者之第一津梁也!”</span>
                              </p>
                              
                          </div>
                          <span class="profile_arrow_wrp" id="js_profile_arrow_wrp">
                              <i class="profile_arrow arrow_out"></i>
                              <i class="profile_arrow arrow_in"></i>
                          </span>
                      </div>
                    </span>
                    <em id="publish_time" class="rich_media_meta rich_media_meta_text">2017-10-08</em>
                </div>

                
                                                <div id="js_tags" class="article-tag__list" style="display: none;" data-len="0"
                                >
                                            
                        <div class="article-tag-card__title">收录于话题</div>
                        <div class="article-tags">
                                                    </div>
                                    </div><div id="weixin_content"><section data-role="outer" label="Powered by 135editor.com" style="font family:微软雅黑;font-size:16px;"><section data-role="outer" label="Powered by 135editor.com"><section data-role="outer" label="Powered by 135editor.com"><p><img src="http://mmbiz.qpic.cn/mmbiz_png/HnBLeoiaVdlM4fT3pWVWFSx3YntapXHkjKLY56QHsSnmHMYdSZCFiclp8wLkH41ZdWB70T19QnAw8mZSmu2k9EWg/0?wx_fmt=png" class="" data-ratio="0.08571428571428572" data-w="700" data-type="png"  /></p><p><img src="http://mmbiz.qpic.cn/mmbiz_jpg/HnBLeoiaVdlM4fT3pWVWFSx3YntapXHkjP9j7PmyQ0NYy5Xbhz84yMcZK6piaoq4iawnzmy7WWf8XhSfGfY7MsrzQ/0?wx_fmt=jpeg" class="" data-ratio="0.6140350877192983" data-w="570" data-type="jpeg"  /></p><section class="_135editor" data-tools="135编辑器" data-id="86485" style="border-width: 0px;border-style: none;border-color: initial;box-sizing: border-box;"><section style="margin: 1em auto;text-align:center;"><section style="border-top: 1px solid rgb(33, 33, 33);border-right-color: rgb(33, 33, 33);border-bottom-color: rgb(33, 33, 33);border-left-color: rgb(33, 33, 33);color: rgb(97, 97, 97);line-height: 1.4;display: inline-block;padding-right: 16px;padding-left: 16px;box-sizing: border-box;"><span style="margin: -1px auto 10px;width: 0px;height: 0px;border-left: 10px solid transparent;border-right: 10px solid transparent;display: block;border-top: 8px solid #C6C6C7;"></span><section><p class="135brush" data-brushtype="text">《印光大师文钞嘉言录》</p></section></section></section></section><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">1</span><strong class="135brush" data-brushtype="text" style="border-color: rgb(198, 198, 199);color: inherit;">（书一三十）</strong></p></section><p style="text-align: justify;margin-top: 15px;line-height: 1.75em;margin-bottom: 15px;"><span style="font-size:15px;line-height:35px;;color: rgb(63, 63, 63);">如来说法，恒顺众生。遇父言慈，遇子言孝。外尽人伦，内消情虑，使复本有真心，是名为佛弟子，岂在两根头发上论也。况贵乡僻居深山，知法者少。高明者以语言不通之故，皆不至其地。仗此好心，竭力学道。孝弟修而闾里感化。斋戒立而杀盗潜消。研究净土经论，则知出苦之要道。受持安士全书，则知淑世之良谟。<span style="font-size:15px;line-height:35px;;color: rgb(123, 12, 0);">以净土法门谕亲，以净土法门教子，及诸亲识。正以生死事大，深宜痛恤我后。</span></span><span style="font-size:15px;line-height:35px;;color: rgb(123, 12, 0);">不必另择一所，即家庭便是道场。以父母兄弟妻子朋友亲戚，尽作法眷。自行化他，口劝身率，使其同归净域，尽出苦轮。则可谓戴发高僧，居家佛子矣。</span></p><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">2</span><strong class="135brush" data-brushtype="text" style="border-color: rgb(198, 198, 199);color: inherit;">（书一三七）</strong></p></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">二位令亲在堂，宜以净土法门，感应事迹，常时解说，令其发欢喜心，信受奉行。若不以此为孝，则纵能尽世之所谓孝者，究竟于亲有何利益。大禹，大圣人也，不救于鲧之神化为黄能（音乃平声，即三足氅）入于羽渊。观此，可不惕然惊，憬然悟，以求导亲之神，高预海会，亲炙弥陀，以证夫即心本具之无量光寿乎。志莲居士苦行虽好，恐净土宗旨，有所不知。或求转女身，及生人天乐处之心，不能彻底放下。致无边利益，随世间小乐而失之。亦宜常为讲说，令其志向决定耳。<span style="font-size:15px;line-height:35px;;color: rgb(123, 12, 0);">夫劝一人生净土，即成就一众生作佛。凡成佛必度无量众生，而其功由我始，其功德利益，何可思议也哉。</span>又自既修净土，尚须以此法门普告一切，况妻妾子女，岂可不劝令发心，而失此巨益乎。倘天性相近，则何善如之。如稍相远，亦须渐磨渐染，俾即远而成近耳。此所谓深爱，所谓宏慈，舍此而为慈爱，皆名有而实无耳。</span></p><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">3</span><strong class="135brush" data-brushtype="text" style="border-color: rgb(198, 198, 199);color: inherit;">（书二四八）</strong></p></section><p style="margin-top: 15px;margin-bottom: 15px;"><span style="color: rgb(63, 63, 63);font-size:15px;line-height:35px;;text-align: justify;">太夫人年已八十有三，当常劝谕，令其信愿念佛。若令终日长念，或恐不能如是。前者颇欲设法，在生助念，思之未得。镇守使王悦山，奉母来山，见其眷属甚多，因得一绝妙之助念法。已与彼略说之。亦与彼说，当与阁下言之。倘阁下能实行，彼亦不至漠然置之，亦自利利他之道也。阁下眷属，儿辈则各有职业，固难常时依行。若媳辈，则无事清闲。女使辈若奶妈等，则无甚要事。当令诸人，按钟点日在太夫人旁，高声念佛半点钟。过时换班，一日不断佛声。太夫人能随之而念亦好。如不能随，但令摄心谛听。则一日之中，常不离佛。在诸人亦不吃力。以一日之中，不过当一回值，或至两回，亦隔许久时候。彼等一无事事，借此令尽孝思，令种善根。即女使等，亦得因此之故，得植出离生死之缘。从此以往，率以为常。即太夫人寿过期颐，此法无令中辍，其利益不可思议。凡有信心人，欲成就父母往生之道业者，皆当以此告之。</span></p><section class="_135editor" data-tools="135编辑器" data-id="89888" style="border-width: 0px;border-style: none;border-color: initial;box-sizing: border-box;"><section data-id="us514133" class="_135editor" style="border-width: 0px;border-style: none;border-color: initial;box-sizing: border-box;"><section style="clear:both;width:100%;" data-width="100%"></section></section></section><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">4</span><strong class="135brush" data-brushtype="text" style="border-color: rgb(198, 198, 199);color: inherit;">（书二五九）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">汝母年高，于净土一法，未能认真修持。<span style="font-size:15px;line-height:35px;;color: rgb(123, 12, 0);">宜常与谈说六道轮回之苦，极乐世界之乐。</span>人生世间，超升最难，堕落最易。若不往生西方，且莫说人道不足恃，即生于天上，福寿甚长，福力一尽，仍旧堕落人间，及三途恶道受苦。不知佛法，则无可如何。今既略晓佛法，岂可将此一番大利益事，让与别人，自己甘心在六道轮回中，头出头没，永无解脱之日乎。如是说之，或可发其宿世善根，信受奉行也。菩萨度生，随顺机宜，先以欲钩牵，后令入佛智。<span style="font-size:15px;line-height:35px;;color: rgb(123, 12, 0);">汝能力修孝友，及以净土法门，劝导自己眷属，及一切有缘者，同作莲池会里人，则功德大矣。</span></span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">5</span><strong class="135brush" data-brushtype="text" style="border-color: rgb(198, 198, 199);color: inherit;">（序六）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">夫孝子之于亲，宜先乎本而次乎末，养其体而导其神。倘唯知服劳奉养以安之，立身行道以荣之，而不知以常住无生之道，念佛往生之法，谕令修持。使其生念佛号，死生佛国。辞生死之幻苦，享常住之真乐。承事弥陀，参随海众。闻圆音而三惑净尽，睹妙境而四智圆明。不违安养，遍入十方。上求下化，广作佛事。彻证即心本具之佛性，普作苦海度人之慈航。是所谓见小而忘大，得近而遗远。乃中人之局见，非达士之大观也。若能令慈亲与己，并及家眷，同出娑婆，同生安养，同证无量光寿，同享寂灭法乐，同作弥陀法王子，同为人天大导师。方可尽其孝慈之心，与夫教育之谊。其所谓孝慈教育，非世之所谓孝慈教育也。</span></p><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);"><img src="http://mmbiz.qpic.cn/mmbiz_png/HnBLeoiaVdlM4fT3pWVWFSx3YntapXHkjK3e19NaOFA9dxvMKibxC3WW3thzcCMpY3eW6soCRETFyRq0j2VDErvQ/0?wx_fmt=png" title="undefined" class="" data-ratio="0.21616871704745166" data-w="569" data-type="png" style="color: rgb(63, 63, 63);font family: 微软雅黑;font-size:15px;line-height:35px;;text-align: justify;white-space: normal;"  /></span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">6</span><strong class="135brush" data-brushtype="text" style="border-color: rgb(198, 198, 199);color: inherit;">（记十二）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">孝之为道，其大无外。一切诸善，无不弥纶。然有世出世间，大小本迹之异。世间之孝，服劳奉养以安其身，先意承志以悦其心，乃至立身行道以扬名于后世。虽其大小不同，皆属色身边事。纵令大孝格天，究于亲之心性生死，无所裨益。所谓徒徇其迹而不究其本。况乎杀生以养以祭，俾亲之怨对固结，永劫酬偿不已者乎。</span><span style="color: #3F3F3F;font-size:15px;line-height:35px;;">出世间之孝，其迹亦同世间服劳奉养，以迄立身扬名。而其本则以如来大法，令亲熏修。<span style="font-size:15px;line-height:35px;;color: rgb(123, 12, 0);">亲在，则委曲劝谕，冀其吃素念佛，求生西方。吃素则不造杀业，兼灭宿殃。</span><span style="font-size:15px;line-height:35px;;color: rgb(123, 12, 0);">念佛则潜通佛智，暗合道妙。果能深信切愿，求生西方。必至临命终时，蒙佛接引，托质九莲也。从兹超凡入圣，了生脱死。永离娑婆之众苦，常享极乐之诸乐。</span></span></p><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(123, 12, 0);">亲没，则代亲笃修净业，至诚为亲回向。心果真切，亲自蒙益。若未往生，可即往生。若已往生，高增莲品。</span><span style="color: #3F3F3F;font-size:15px;line-height:35px;;">既能如是发心，则与四宏誓愿相应，菩提觉道相契。岂独亲得蒙益，而己之功德善根，莲台品第，当更高超殊胜矣。而况以身说法，普令同伦发起孝思乎。此其孝方为究竟实义。非若世间只期有益于色身及现世，竟遗弃其心性与未来而不论也。是知佛教，以孝为本。故梵网经云，孝顺父母师僧三宝，孝顺至道之法，孝名为戒。又于杀盗淫各戒中，皆言应生慈悲心，孝顺心。于不行放救戒中，则云一切男子是我父，一切女人是我母，我生生无不从之受生，故六道众生，皆是我父母。而杀而食者，即杀我父母。由是言之，佛教之孝，遍及四生六道。前至无始，后尽未来，非只知一身一世之可比也。知是而不戒杀放生，吃素念佛者，岂究竟至极无加之孝乎哉。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">7</span><strong class="135brush" data-brushtype="text" style="border-color: rgb(198, 198, 199);color: inherit;">（书一二十）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(123, 12, 0);">自既修持净业，（谓改过迁善及念佛，即生即愿往生西方）亦当教一切相识者，亦修净业。宜依龙舒文普劝门，令其随分随力，种此不思议善根。然既欲教人，须由亲及疏。</span><span style="font-size:15px;line-height:35px;;color: rgb(63, 63, 63);">妻妾子女，忍不令得此利益乎。文王刑于寡妻，至于兄弟，以御于家邦。世出世自行化他，莫不如是。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">8</span><strong class="135brush" data-brushtype="text" style="border-color: rgb(198, 198, 199);color: inherit;">（书一五十）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">自己改恶修善，一心念佛。凡一切亲故并有缘之人，亦当以此教之。<span style="font-size:15px;line-height:35px;;color: rgb(123, 12, 0);">其反对之人，当作怜悯想，不可强制令行。按牛头吃草，万万做不得。若曰我一心念佛，诸事不理，不唯与世法有碍，亦不与佛法相合。素位而行，方为得之。</span>劝人念佛修行，固为第一功德。然下而妻子兄弟，上而父母祖妣，皆当劝之。倘不能于家庭委曲方便，令吾亲属，同得不思议即生了脱之益。便为舍本逐末，利疏而不计利亲。其可乎哉。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">9</span><strong class="135brush" data-brushtype="text" style="border-color: rgb(198, 198, 199);color: inherit;">（书二五）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">同室之人，固宜于闲暇无事时，委曲宛转，开陈至理，令其心知有是非可否。则心识不知不觉，渐摩渐染而为转变。至其愚傲之性发现时，可对治，则以至理名言，和气平心以对治之。否则任伊，一概置之不理。待其气消，再以平心和气，论其曲直，久之则随之而化。若用强蛮恶辣手段，断非所宜。以彼有所恃(所恃者子女也），兼失子女观法之训。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: #C6C6C7;" title="">10</span><strong class="135brush" data-brushtype="text" style="border-color: rgb(198, 198, 199);color: inherit;">（书二二四）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: #3F3F3F;">现今法弱魔强，欲护持佛法，在俗则易，在僧则难。阁下若能严持五戒，专念弥陀。克己复礼，言行相应。然后广行化导，普利群伦。不可居师位而自高，不可受钱财而自益。在家为一家演说，对众为大众详陈。则人皆仰其德而信从其言。所谓其身正不令而行，草上之风必偃也。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: #C6C6C7;" title="">11</span><strong class="135brush" data-brushtype="text" style="border-color: rgb(198, 198, 199);color: inherit;">（书二二五）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: #3F3F3F;">吾尝有联云，<strong><span style="font-size:15px;line-height:35px;;color: rgb(123, 12, 0);">舍西方捷径，九界众生，上何以圆成佛道；离净土法门，十方诸佛，下不能普利群萌。</span></strong>阁下当发大勇猛，发大精进，担荷此法。取古人宏扬净土之逗机言论，为乡里倡。居尘不染，即俗修真。方合融脱命名之义。</span></p><p style="text-align: center;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);"><img src="http://mmbiz.qpic.cn/mmbiz_jpg/HnBLeoiaVdlM4fT3pWVWFSx3YntapXHkjQ2Cgvbal2M8wWrh35CSQYnQry8hzBC9iaCA1S8Wkzn1yyq6C1ibj7tiaA/0?wx_fmt=jpeg" class="" data-ratio="0.1449016100178891" data-w="559" data-type="jpeg"  /></span></p></section></section></section><section data-tools="135编辑器" data-id="85473" data-color="rgb(142, 72, 37)" data-custom="rgb(79, 27, 27)" style="font-size:16px;line-height:36px;;white-space: normal;font family: 微软雅黑;line-height: 28.4444px;"><section><section><section data-tools="135编辑器" data-id="85473" data-color="rgb(142, 72, 37)" data-custom="rgb(79, 27, 27)"><section><section><p style="margin-bottom: 15px;font-size: medium;text-align: right;"><img class="__bg_gif" data-ratio="0.09939498703543648" src="http://mmbiz.qpic.cn/mmbiz/m2bNibrkOYOGHNtmVLX6rKQXCaOyJbKeTRcMzF11l2EU1TibMllcAhibRxs9buVvNv81eDia4kzkECf5ogCoWu494w/0.gif" data-type="gif" data-w="1157" width="auto" style="font-size:12px;line-height:32px;;text-align: justify;visibility: visible !important;width: auto !important;"  /></p></section></section></section></section></section></section><section class="" data-tools="135编辑器" data-id="86485" data-color="rgb(226, 86, 27)" data-custom="rgb(226, 86, 27)" style="font-size:16px;line-height:36px;;white-space: normal;font family: 微软雅黑;line-height: 28.4444px;border-width: 0px;border-style: none;border-color: initial;box-sizing: border-box;"><section style="margin: 1em auto;text-align: center;"><section style="padding-right: 16px;padding-left: 16px;border-top: 1px solid rgb(33, 33, 33);border-right-color: rgb(33, 33, 33);border-bottom-color: rgb(33, 33, 33);border-left-color: rgb(33, 33, 33);color: rgb(97, 97, 97);line-height: 1.4;display: inline-block;box-sizing: border-box;"><span style="margin: -1px auto 10px;width: 0px;height: 0px;border-left: 10px solid transparent;border-right: 10px solid transparent;display: block;border-top: 8px solid rgb(226, 86, 27);"><br  /></span><section><p class="" data-brushtype="text" style="line-height: 24.8889px;"><span style="color: inherit;font-size:14px;line-height:34px;;line-height: 1.75em;">占察净土一相逢，生活修行再不同。</span><span style="color: rgb(12, 12, 12);"></span></p><p style="color: inherit;font-size:14px;line-height:34px;;line-height: 1.75em;">两大愿王亲摄取，直登九莲出牢笼。</p></section></section></section></section><section class="" data-tools="135编辑器" data-id="85994" style="font-size:16px;line-height:36px;;white-space: normal;font family: 微软雅黑;line-height: 28.4444px;border-width: 0px;border-style: none;border-color: initial;box-sizing: border-box;"><section style="margin: 10px auto;text-align: center;"><section style="padding: 10px 15px 10px 10px;border-width: 1px;border-style: solid;border-color: rgb(198, 198, 198);display: inline-block;box-sizing: border-box;"><section style="display: inline-block;"><section style="display: inline-block;width: 25px;vertical-align: top;"></section><section style="display: inline-block;width: 100px;"><img border="0" class="" data-ratio="1" src="http://mmbiz.qpic.cn/mmbiz_jpg/HnBLeoiaVdlOOgGJplyDjvWG9LDR7ZJ50XKf2avAG1jjDGJCDk301GJn30DUPdORGyHicaZPDodjr77jy22YLMsA/640.jpeg" data-type="jpeg" data-w="344" height="auto" opacity="" title="qrcode_for_gh_a271276b3968_344.jpg" width="100" style="margin-top: 20px;visibility: visible !important;width: auto !important;"  /></section><section style="margin-top: 35px;padding-left: 20px;display: inline-block;vertical-align: top;box-sizing: border-box;"><p><span class="" data-brushtype="text" style="font-size:13px;line-height:33px;;">扫描二维码关注</span></p><p><span class="" data-brushtype="text" style="font-size:13px;line-height:33px;;">地藏占察入净土道场</span></p><p><br  /></p></section></section></section></section></section><section data-id="17717" style="font-size:16px;line-height:36px;;white-space: normal;font family: 微软雅黑;line-height: 25.6px;"><section data-source="bj.96weixin.com"><section data-source="bj.96weixin.com"><section data-source="bj.96weixin.com"><section data-source="bj.96weixin.com" style="line-height: 25.59px;"><section data-source="bj.96weixin.com"><section data-source="bj.96weixin.com"><section data-id="17717" style="line-height: 25.6px;border-width: 0px;box-sizing: border-box;"><section data-source="bj.96weixin.com" style="line-height: 25.59px;"><section data-source="bj.96weixin.com"><section data-source="bj.96weixin.com"><section data-source="bj.96weixin.com" style="line-height: 25.59px;"><section data-source="bj.96weixin.com"><section data-source="bj.96weixin.com"><section data-id="17717" style="border-width: 0px;border-style: initial;border-color: initial;line-height: 25.6px;box-sizing: border-box;"><section data-source="bj.96weixin.com" style="line-height: 25.59px;"><section data-source="bj.96weixin.com"><section data-source="bj.96weixin.com"><section data-id="17717" style="border-width: 0px;border-style: initial;border-color: initial;box-sizing: border-box;"><section data-source="bj.96weixin.com" style="line-height: 25.59px;"><section data-source="bj.96weixin.com"><section data-source="bj.96weixin.com"><section><section><section style="margin-top: 10px;margin-bottom: 10px;"><section style="margin-left: 2.5em;padding: 5px;display: inline-block;box-sizing: border-box;"><p><span style="color: rgb(255, 76, 65);font-size:14px;line-height:34px;;">点击“阅读原文”</span><span style="color: rgb(255, 76, 65);font-size:14px;line-height:34px;;line-height: 25.59px;">进入博客，</span></p><p><span style="color: rgb(255, 76, 65);font-size:14px;line-height:34px;;line-height: 25.59px;">学习更多占察案例和师父开示</span></p></section><section style="text-align: right;"><section style="width: 551.545px;float: left;height: 0px;border-top: 1px solid rgb(249, 110, 87);box-sizing: border-box;"></section><section style="margin-top: -3px;width: 3.99306px;height: 6px;float: right;border-radius: 100%;box-sizing: border-box;background-color: rgb(249, 110, 87);"></section></section><section style="margin-top: -1.5em;border-radius: 100%;border-width: 1px;border-style: solid;border-color: rgb(249, 110, 87);width: 3em;height: 3em;vertical-align: top;display: inline-block;box-sizing: border-box;"><section class="__bg_gif" data-order="1" style="border-radius: 100%;box-sizing: border-box;background-image: url(&quot;http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/s640?&amp;&amp;&amp;&amp;&amp;&amp;&amp;&quot;);background-size: cover;background-position: 50% 50%;background-repeat: no-repeat;"><section style="width: 46px;height: 46px;overflow: hidden;"><img class="__bg_gif" data-ratio="1" src="http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/0.gif" data-type="gif" data-w="72" width="46" style="opacity: 0;vertical-align: middle;visibility: visible !important;width: 46px !important;"  /></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section>
                <div class="msg_source_url"><a href="http://blog.sina.com.cn/u/5921073402">阅读原文</a></div></div>
</div>
</body>
</html>
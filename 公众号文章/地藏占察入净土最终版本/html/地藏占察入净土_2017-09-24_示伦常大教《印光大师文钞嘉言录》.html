<html>
<head>
<title>示伦常大教《印光大师文钞嘉言录》</title>
<meta charset="utf-8">
<meta name="viewport" content="width=device-width,initial-scale=1.0,maximum-scale=1.0,user-scalable=0,viewport-fit=cover">
<style>
*{margin:0;padding:0;max-width:100%;box-sizing:border-box;}html{-ms-text-size-adjust:100%;-webkit-text-size-adjust:100%;line-height:1.6}img{z-index:999;position:relative;max-width:100%;margin:10px 0;}body{-webkit-touch-callout:none;font family:-apple-system-font,BlinkMacSystemFont,"Helvetica Neue","PingFang SC","Hiragino Sans GB","Microsoft YaHei UI","Microsoft YaHei",Arial,sans-serif;color:#333;letter-spacing:.034em}h1,h2,h3,h4,h5,h6{font-weight:400;font-size:16px;line-height:36px;}a{color:#576b95;text-decoration:none;-webkit-tap-highlight-color:rgba(0,0,0,0)}td,th{word-wrap:break-word;padding:5px 10px;border:1px solid #DDD;}table{margin-bottom:10px;border-collapse:collapse;display:table;width:100%!important;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}.rich_media_area_primary{padding:20px 16px 12px;background-color:#fafafa}@media (max-width:375px){.rich_media_area_primary{padding:20px 60px 15px 60px}.rich_media_area_extra{padding:0 60px 21px 60px}}@media (min-width:1024px){.rich_media_area_primary_inner,.rich_media_area_extra_inner,body{max-width:677px;margin-left:auto;margin-right:auto}.rich_media_area_primary{padding-top:32px}}.rich_media{padding:20px;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}@media screen and (min-width:1024px){.rich_media_area_primary_inner,.rich_media_area_extra_inner{max-width:677px;margin-left:auto;margin-right:auto}.rich_media_area_primary{padding-top:32px}}.rich_media_content{overflow:hidden;color:#333;font-size:17px;line-height:37px;;word-wrap:break-word;-webkit-hyphens:auto;-ms-hyphens:auto;hyphens:auto;text-align:justify;position:relative;z-index:0}.rich_media_content *{max-width:100%!important;box-sizing:border-box!important;-webkit-box-sizing:border-box!important;word-wrap:break-word!important}.rich_media_content p{clear:both;min-height:1em}.rich_media_content em{font-style:italic}.rich_media_content fieldset{min-width:0}.rich_media_content .list-paddingleft-1,.rich_media_content .list-paddingleft-2,.rich_media_content .list-paddingleft-3{padding-left:2.2em}.rich_media_content .list-paddingleft-1 .list-paddingleft-2,.rich_media_content .list-paddingleft-2 .list-paddingleft-2,.rich_media_content .list-paddingleft-3 .list-paddingleft-2{padding-left:30px}.rich_media_content .list-paddingleft-1{padding-left:1.2em}.rich_media_content .list-paddingleft-3{padding-left:3.2em}.rich_media_content .code-snippet,.rich_media_content .code-snippet__fix{max-width:1000%!important}.rich_media_content .code-snippet *,.rich_media_content .code-snippet__fix *{max-width:1000%!important}.rich_media_title{font-size:22px;line-height:42px;;line-height:1.4;margin:10px 0;padding-bottom:10px;border-bottom:1px solid #e7e7eb;}@supports(-webkit-overflow-scrolling:touch){.rich_media_title{font-weight:700}}.rich_media_meta{display:inline-block;vertical-align:middle;margin:0 10px 10px 0;font-size:15px;line-height:35px;;line-height:35px;;line-height:35px;;line-height:35px;;-webkit-tap-highlight-color:rgba(0,0,0,0)}.rich_media_meta.icon_appmsg_tag{margin-right:4px}.rich_media_meta.meta_tag_text{margin-right:0}.rich_media_meta_list em{font-style:normal}.rich_media_meta_text{color:rgba(0,0,0,0.3)}p{margin:0;}.msgBox{margin-top:20px;padding-top:20px;padding-left:50px;overflow:hidden;border-top:2px dashed #09a2ff;}.msg{padding-top:7px;clear:both;}.msgBody{float:right;width:100%;margin-left:55px;padding-bottom:15px;border-bottom:1px dashed #e0e0e0;}.userHeadImg{float:left;margin-left:-50px;}.userHeadImg img{width:40px;height:40px;margin-right:10px;border-radius:3px;}.userName{color:#888888;line-height:24px;font-size:14px;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;margin:5px 0 5px 0;height:24px;}.replyBody,.autherBody{color:#565656;font-size:15px;}.replyIcon{border-left:4px solid #33ab01;margin-right:5px;}.ad{text-decoration:none;color:#d6d4d4;font-size:12px;line-height:32px;;}.msgBodyReply{padding-top:5px;}.userName span{float:right;color:#afafaf;font-size:14px;}code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;}.code-snippet__fix{font-size:14px;margin:10px 0;display:block;color:#333;position:relative;background-color:rgba(0,0,0,0.03);border:1px solid #f0f0f0;border-radius:2px;display:-webkit-box;display:-webkit-flex;display:flex;padding-left:25px;line-height:26px}.code-snippet__fix code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;font family:Consolas,"Liberation Mono",Menlo,Courier,monospace}.code-snippet__comment,.code-snippet__quote{color:#afafaf;font-style:italic}.code-snippet__keyword,.code-snippet__selector-tag,.code-snippet__subst{color:#ca7d37}.code-snippet__number,.code-snippet__literal,.code-snippet__variable,.code-snippet__template-variable,.code-snippet__tag .code-snippet__attr{color:#0e9ce5}.code-snippet__string,.code-snippet__doctag{color:#d14}.code-snippet__title,.code-snippet__section,.code-snippet__selector-id{color:#d14}.code-snippet__subst{font-weight:normal}.code-snippet__type,.code-snippet__class .code-snippet__title{color:#0e9ce5}.code-snippet__tag,.code-snippet__name,.code-snippet__attribute{color:#0e9ce5;font-weight:normal}.code-snippet__regexp,.code-snippet__link{color:#ca7d37}.code-snippet__symbol,.code-snippet__bullet{color:#d14}.code-snippet__built_in,.code-snippet__builtin-name{color:#ca7d37}.code-snippet__meta{color:#afafaf}.code-snippet__deletion{background:#fdd}.code-snippet__addition{background:#dfd}.code-snippet__emphasis{font-style:italic}.code-snippet__strong{font-weight:bold}.account_avatar{width:40px;height:40px;padding:0;}.account_info{display:-webkit-box;display:-webkit-flex;display:flex;-webkit-box-align:center;-webkit-align-items:center;padding:20px 0;align-items:center}.flex_bd{padding-left:14px;}.account_nickname{display:inline-block;vertical-align:middle;line-height:1.2;color:#576b95;font-size:14px}.account_desc{overflow:hidden;text-overflow:ellipsis;display:-webkit-box;-webkit-box-orient:vertical;-webkit-line-clamp:1;color:rgba(0,0,0,0.3);font-size:14px;line-height:1.2;padding-top:.4em}.msg_source_url{text-align:left;word-break:break-all;margin-top:20px;}.msg_source_url a{padding-right:10px;}.msg_source_url .url_text{color:#a8a8a8;}.video-desc{font-size:14px;margin-top:15px;color:#6c6c6c;}.msg_source_url{text-align:left;}.original_primary_card_tips{color:rgba(0,0,0,0.3);line-height:1.4;font-size:15px;}.weui-flex__item{margin-bottom:20px;padding:20px 16px;margin-top:16px;line-height:1.4;align-items:center;background-color:#f7f7f7;border-radius:8px;position:relative;}.original_primary_desc{color:rgba(0,0,0,0.5);font-size:14px;padding-top:4px;width:auto;overflow:hidden;text-overflow:ellipsis;}.msgBodyReplyList{border-top:1px solid #e1e1e1;margin-top:10px;}.msgBodyReplyListTop{border-top:0;}.reply_like_num{float:right;font-size:14px;color:#c7c7c7;}.msgData{margin-top:20px;color:#626262;}.msgData span{font-size:14px;padding-right:15px;}.msgData .likes{float:right;padding-right:0;}.js_text_content p{font-size:18px;line-height:38px;;}.rich_media_meta_link{font-size:15px;}blockquote {padding-left: 10px;border-left: 3px solid #dbdbdb;color: rgba(0,0,0,0.5);font-size:15px;line-height:35px;;padding-top: 4px;margin: 1em 0;}.video_iframe{width:500px;height:400px;}.blockquote_info{color:#b5b5b5;margin-top:10px;}.playVideoWx{position:relative;display:block;}.icon_mid_play{position:absolute;z-index:9999;top:50%;left:50%;display:-webkit-box;display:-webkit-flex;display:flex;-webkit-box-align:center;-webkit-align-items:center;align-items:center;-webkit-box-pack:center;-webkit-justify-content:center;justify-content:center;width:48px;height:48px;background:rgba(237,237,237,0.9);border-radius:50%}.icon_mid_play:before{content:"";text-indent:-999em;display:inline-block;width:28px;height:28px;vertical-align:middle;background-size:cover;background-image:url("data:image/svg+xml;charset=utf8,%3Csvg xmlns='http://www.w3.org/2000/svg' width='24' height='24' viewBox='0 0 24 24'%3E  %3Cpath fill='%23151515' fill-rule='evenodd' d='M9.524 4.938l10.092 6.21a1 1 0 0 1 0 1.704l-10.092 6.21A1 1 0 0 1 8 18.21V5.79a1 1 0 0 1 1.524-.852z'/%3E%3C/svg%3E")}
</style>
<link href="https://www.juyifx.cn/config/css/wxArticle.css" rel="stylesheet"/>
</head>
<body>
<div class="rich_media"><a href="https://www.juyimv.cn" class="ad" title="点我免费下载微信公众号文章搜索助手导出">该文章由微信公众号文章搜索助手导出，点我免费下载</a>
                
                <h1 class="rich_media_title" id="activity-name"><a href="http://mp.weixin.qq.com/s?__biz=MzAwMjgzNTEzNA==&mid=2650534274&idx=1&sn=16cfa6f95944b46348cdffed9ac91fd9&chksm=82cb0653b5bc8f4576ccdc0a6c60df6e349d5ae177c92fd7bd1b8fa8de67a15b92d2539d470a#rd" title="点击文章标题可访问原文章链接" target="_blank">
                    
                    
                    
示伦常大教|《印光大师文钞嘉言录》
                </a></h1>
                <div id="meta_content" class="rich_media_meta_list">
                                                                                                                <span class="rich_media_meta rich_media_meta_text">
                                                                    印光大师
                                                            </span>
                                                                
                                        <span class="rich_media_meta rich_media_meta_nickname" id="profileBt">
                      <a href="javascript:void(0);" class="wx_tap_link js_wx_tap_highlight weui-wa-hotarea" id="js_name">
                        地藏占察入净土                      </a>
                      <div id="js_profile_qrcode" aria-hidden="true" class="profile_container" style="display:none;">
                          <div class="profile_inner">
                              <strong class="profile_nickname">地藏占察入净土</strong>
                              <img class="profile_avatar" id="js_profile_qrcode_img" >

                              <p class="profile_meta">
                              <label class="profile_meta_label">微信号</label>
                              <span class="profile_meta_value">dzzcrjtsx</span>
                              </p>

                              <p class="profile_meta">
                              <label class="profile_meta_label">功能介绍</label>
                              <span class="profile_meta_value">净宗九祖蕅益大师赞占察法门：“此《占察善恶业报经》，诚末世多障者之第一津梁也!”</span>
                              </p>
                              
                          </div>
                          <span class="profile_arrow_wrp" id="js_profile_arrow_wrp">
                              <i class="profile_arrow arrow_out"></i>
                              <i class="profile_arrow arrow_in"></i>
                          </span>
                      </div>
                    </span>
                    <em id="publish_time" class="rich_media_meta rich_media_meta_text">2017-09-24</em>
                </div>

                
                                                <div id="js_tags" class="article-tag__list" style="display: none;" data-len="0"
                                >
                                            
                        <div class="article-tag-card__title">收录于话题</div>
                        <div class="article-tags">
                                                    </div>
                                    </div><div id="weixin_content"><section data-role="outer" label="Powered by 135editor.com" style="font family: 微软雅黑;font-size:16px;line-height:36px;;"><p style="font-size: medium;white-space: normal;text-align: center;"><img src="http://mmbiz.qpic.cn/mmbiz_jpg/HnBLeoiaVdlNAl147syRMpYjKoNXDnPwicsyYwUkWcpmKuHNVEKr868YJiaENSjyJwNb9BmOSTGSdsU9dmg7lzmWA/0?wx_fmt=jpeg" class="" data-ratio="1.1347826086956523" data-w="230" data-type="jpeg" style="width: 100%;height: auto;"  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="margin-top: 15px;margin-bottom: 15px;line-height: 1.75em;text-align: justify;"><span style="font-size:18px;line-height:38px;;color: rgb(63, 63, 63);">尽性学佛，方能尽伦学孔，尽伦学孔，方能尽性学佛。试观古今之大忠大孝，与夫发挥儒教圣贤心法者，无不深研佛经，潜修密证也。儒佛二教，合之则双美，离之则两伤。以世无一人不在伦常之内，亦无一人能出心性之外。具此伦常心性，而以佛之诸恶莫作，众善奉行，为克己复礼，闲邪存诚，父慈子孝，兄友弟恭之助。由是父子兄弟等，相率而尽伦尽性，以去其幻妄之烦惑，以复其本具之佛性，非但体一，即用亦非有二也。</span></p><p style="margin-top: 15px;margin-bottom: 15px;line-height: 1.75em;text-align: right;"><span style="font-size:18px;line-height:38px;;color: rgb(63, 63, 63);">（书二五三）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"></section></section></section></section><p style="font-size: medium;white-space: normal;"><br  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">须知佛法乃十法界公共之法，无一人不应修，亦无一人不能修。彼谓佛教为弃人伦，害圣道者，皆未见颜色之瞽论也。何以言之，佛于父言慈，于子言孝，于君言仁，于臣言忠，夫倡妇随，兄友弟恭，举世谛之嘉言懿行，佛经无不详陈其宿因现果，现因后果。其言慈孝等，则与儒教相同。其详示三世因果处，则儒教便无闻焉。况其断惑证真，及圆满菩提，归无所得之法乎。惜其人之未睹也。倘详阅而深思之，则当痛哭流涕，声震大千世界，悲昔谤佛之罪咎也。</span></p><p style="text-align: right;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">（书一十六）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"></section></section></section></section><p style="font-size: medium;white-space: normal;"><br  /></p><p style="font-size: medium;white-space: normal;"><img src="http://mmbiz.qpic.cn/mmbiz_jpg/HnBLeoiaVdlNAl147syRMpYjKoNXDnPwicKHybUMAbM2BQkTKhP7d8g3yA0qvOj0f1sE56ibm7yqticaYuBfKRpujw/0?wx_fmt=jpeg" class="" data-ratio="0.7993197278911565" data-w="588" data-type="jpeg" style="width: 100%;height: auto;"  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">欲学佛祖，先须取法圣贤。倘躬行有玷，伦常乖舛，尚为名教罪人，何能为佛弟子。佛教虽出世法，然遇君言仁，遇臣言忠，遇父言慈，遇子言孝，由浅而入深，下学而上达。熟读安士全书，可以知其梗概矣。</span></p><p style="text-align: right;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">（书一三二）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"></section></section></section></section><p style="font-size: medium;white-space: normal;"><br  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">欲为真佛，须先从能为真儒始。若于正心诚意，克己复礼，主敬存诚，孝友弟恭等，不能操持敦笃。则根基不固，何以学佛。选忠臣于孝子之门，岂有行悖儒宗，而能担荷如来家业，上续慧命，下化众生乎。佛法大无不包，细无不举。世出世间，无一法不在范围之中。世之拘墟者，每以出家为悖伦理。遂不体究，反加谤毁。因噎废食，自丧性命。实可哀怜。若能放开眼界，方知佛法流布中外。二千年来，其道盛行。经几多圣君贤相，杰士伟人，为之护持传布者，固自有非凡情所测之真道在也。纵有一二拘墟之儒辟之，暴恶之君毁之，究属只手遮日，仰面唾天。适自形其少知少见，妄作妄为之过咎耳。于佛究何损哉。又有外彰辟拨之名，内取修证之实。由宋以来，凡儒门大宗，莫不皆然。（某）所谓诚意正心，由此致有欠缺者，实属决定论也。</span></p><p style="text-align: right;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">（书一七三）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"></section></section></section></section><p style="font-size: medium;white-space: normal;"><br  /></p><p style="font-size: medium;white-space: normal;"><img src="http://mmbiz.qpic.cn/mmbiz_jpg/HnBLeoiaVdlNAl147syRMpYjKoNXDnPwicqJMTUPd2oKLXG2mP2MEibhZvHVouFC7VRicntmB2WjKicFEyU8mKJsnzA/0?wx_fmt=jpeg" class="" data-ratio="0.7993197278911565" data-w="588" data-type="jpeg" style="width: 100%;height: auto;"  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">学佛一事，原须克尽人道，方可趣向。若于孝弟忠信，礼义廉耻等事，一不实践。虽终日奉佛，佛岂佑之哉。良以佛教该世出世间一切诸法。故于父言慈，于子言孝。各令尽其人道之分，然后修出世之法。譬如欲修万丈高楼，必先坚筑地基，开通水道。则万丈高楼，方可增修，且可永久不坏。若或地基不坚，必至未成而坏。语云，选忠臣于孝子之门，学佛者亦复如是。昔白居易问鸟窠禅师曰，如何是佛法大意。师曰，诸恶莫作，众善奉行。欲学佛法，先须克己慎独，事事皆从心地中真实做出。若此人者，乃可谓真佛弟子。若其心奸恶，欲借佛法以免罪业者。何异先服毒药，后服良药。欲其身轻体健，年延寿永者，其可得乎。 </span></p><p style="text-align: right;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">（书二十六）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"></section></section></section></section><p style="font-size: medium;white-space: normal;"><br  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">大丈夫能令文章盖天下，功业宣宇宙。而不能断惑证真，了生脱死者。以著于外而遗其内，著于有为之末，而遗其无为之本也。世间人谁能一一占全。吾人但取其克尽伦常，力修净业即已。何暇计其他哉。</span></p><p style="text-align: right;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">（书二三二）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"></section></section></section></section><p style="font-size: medium;white-space: normal;"><br  /></p><section class="_135editor" data-tools="135编辑器" data-id="88288" style="border-width: 0px;border-style: none;border-color: initial;box-sizing: border-box;"><section style="margin-top: 10px;margin-bottom: 10px;"><section style="padding: 10px;background-color: rgb(239, 239, 239);box-sizing: border-box;"><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">窃以春秋祭祀，儒礼所重。岁时追荐，释教尤崇。念水源木本之恩，修慎终追远之事。世出世间，又何间然。</span></p><p style="text-align: right;margin-top: 15px;margin-bottom: 15px;line-height: 1.75em;"><span style="font-size:18px;line-height:38px;;color: rgb(63, 63, 63);">（序三七）</span></p></section><section style="margin-top: -4px;width: 100%;transform: rotate(0deg);-webkit-transform: rotate(0deg);-moz-transform: rotate(0deg);-ms-transform: rotate(0deg);-o-transform: rotate(0deg);" data-width="100%"><section style="width: 50px;height: 4px;background-color: rgb(255, 129, 36);color: rgb(255, 255, 255);margin-left: auto;"><br  /></section></section></section></section><section data-role="outer" label="Powered by 135editor.com" style="max-width: 100%;box-sizing: border-box !important;word-wrap: break-word !important;"><p style="max-width: 100%;min-height: 1em;line-height: 1.75em;box-sizing: border-box !important;word-wrap: break-word !important;"><br  /></p><p style="max-width: 100%;min-height: 1em;line-height: 1.75em;box-sizing: border-box !important;word-wrap: break-word !important;"><img class="__bg_gif" data-ratio="0.09939498703543648" src="http://mmbiz.qpic.cn/mmbiz/m2bNibrkOYOGHNtmVLX6rKQXCaOyJbKeTRcMzF11l2EU1TibMllcAhibRxs9buVvNv81eDia4kzkECf5ogCoWu494w/0.gif?" data-type="gif" data-w="1157" style="font-size:12px;line-height:32px;;text-align: justify;box-sizing: border-box !important;word-wrap: break-word !important;visibility: visible !important;width: auto !important;" width="auto"  /></p><section data-id="86485" data-tools="135编辑器" data-color="rgb(226, 86, 27)" data-custom="rgb(226, 86, 27)" style="max-width: 100%;box-sizing: border-box;line-height: 28.4444px;border-width: 0px;border-style: none;border-color: initial;word-wrap: break-word !important;"><section style="margin: 1em auto;max-width: 100%;text-align: center;box-sizing: border-box !important;word-wrap: break-word !important;"><section style="padding-right: 16px;padding-left: 16px;max-width: 100%;box-sizing: border-box;border-top: 1px solid rgb(33, 33, 33);border-right-color: rgb(33, 33, 33);border-bottom-color: rgb(33, 33, 33);border-left-color: rgb(33, 33, 33);color: rgb(97, 97, 97);line-height: 1.4;display: inline-block;word-wrap: break-word !important;"><span style="margin: -1px auto 10px;max-width: 100%;width: 0px;height: 0px;border-left: 10px solid transparent;border-right: 10px solid transparent;display: block;border-top: 8px solid rgb(226, 86, 27);box-sizing: border-box !important;word-wrap: break-word !important;"><br data-filtered="filtered" style="max-width: 100%;box-sizing: border-box !important;word-wrap: break-word !important;"  /></span><section style="max-width: 100%;box-sizing: border-box !important;word-wrap: break-word !important;"><p data-brushtype="text" style="max-width: 100%;min-height: 1em;line-height: 24.8889px;box-sizing: border-box !important;word-wrap: break-word !important;"><span style="max-width: 100%;box-sizing: border-box !important;word-wrap: break-word !important;"><span style="max-width: 100%;color: inherit;font-size:14px;line-height:34px;;line-height: 1.75em;box-sizing: border-box !important;word-wrap: break-word !important;">占察净土一相逢，生活修行再不同。</span></span></p><p style="max-width: 100%;min-height: 1em;color: inherit;font-size:14px;line-height:34px;;line-height: 1.75em;box-sizing: border-box !important;word-wrap: break-word !important;"><span style="max-width: 100%;box-sizing: border-box !important;word-wrap: break-word !important;">两大愿王亲摄取，直登九莲出牢笼。</span></p></section></section></section></section><section data-id="85994" data-tools="135编辑器" style="max-width: 100%;box-sizing: border-box;line-height: 28.4444px;border-width: 0px;border-style: none;border-color: initial;word-wrap: break-word !important;"><section style="margin: 10px auto;max-width: 100%;text-align: center;box-sizing: border-box !important;word-wrap: break-word !important;"><section style="padding: 10px 15px 10px 10px;max-width: 100%;box-sizing: border-box;border-width: 1px;border-style: solid;border-color: rgb(198, 198, 198);display: inline-block;word-wrap: break-word !important;"><section style="max-width: 100%;display: inline-block;box-sizing: border-box !important;word-wrap: break-word !important;"><section style="max-width: 100%;display: inline-block;width: 25px;vertical-align: top;box-sizing: border-box !important;word-wrap: break-word !important;"></section><section style="max-width: 100%;display: inline-block;width: 100px;box-sizing: border-box !important;word-wrap: break-word !important;"><img border="0" class="" data-ratio="1" src="http://mmbiz.qpic.cn/mmbiz_jpg/HnBLeoiaVdlOOgGJplyDjvWG9LDR7ZJ50XKf2avAG1jjDGJCDk301GJn30DUPdORGyHicaZPDodjr77jy22YLMsA/640.jpeg?" data-type="jpeg" data-w="344" height="auto" opacity="" style="margin-top: 20px;box-sizing: border-box !important;word-wrap: break-word !important;visibility: visible !important;width: auto !important;" title="qrcode_for_gh_a271276b3968_344.jpg" width="100"  /></section><section style="margin-top: 35px;padding-left: 20px;max-width: 100%;box-sizing: border-box;display: inline-block;vertical-align: top;word-wrap: break-word !important;"><p style="max-width: 100%;min-height: 1em;box-sizing: border-box !important;word-wrap: break-word !important;"><span data-brushtype="text" style="max-width: 100%;font-size:13px;line-height:33px;;box-sizing: border-box !important;word-wrap: break-word !important;">扫描二维码关注</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><span data-brushtype="text" style="max-width: 100%;font-size:13px;line-height:33px;;box-sizing: border-box !important;word-wrap: break-word !important;">地藏占察入净土道场</span></p></section></section></section></section></section><section data-id="17717" style="max-width: 100%;line-height: 25.6px;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-id="17717" style="max-width: 100%;box-sizing: border-box;line-height: 25.6px;border-width: 0px;word-wrap: break-word !important;"><section data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-id="17717" style="max-width: 100%;box-sizing: border-box;border-width: 0px;border-style: initial;border-color: initial;line-height: 25.6px;word-wrap: break-word !important;"><section data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-id="17717" style="max-width: 100%;box-sizing: border-box;border-width: 0px;border-style: initial;border-color: initial;word-wrap: break-word !important;"><section data-source="bj.96weixin.com" style="max-width: 100%;line-height: 25.59px;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section data-source="bj.96weixin.com" style="max-width: 100%;box-sizing: border-box !important;word-wrap: break-word !important;"><section style="max-width: 100%;box-sizing: border-box !important;word-wrap: break-word !important;"><section style="max-width: 100%;box-sizing: border-box !important;word-wrap: break-word !important;"><section style="margin-top: 10px;margin-bottom: 10px;max-width: 100%;box-sizing: border-box !important;word-wrap: break-word !important;"><section style="margin-left: 2.5em;padding: 5px;max-width: 100%;box-sizing: border-box;display: inline-block;word-wrap: break-word !important;"><p style="max-width: 100%;min-height: 1em;box-sizing: border-box !important;word-wrap: break-word !important;"><span style="max-width: 100%;color: rgb(255, 76, 65);font-size:14px;line-height:34px;;box-sizing: border-box !important;word-wrap: break-word !important;">点击“阅读原文”</span><span style="max-width: 100%;color: rgb(255, 76, 65);font-size:14px;line-height:34px;;line-height: 25.59px;box-sizing: border-box !important;word-wrap: break-word !important;">进入博客，</span></p><p style="max-width: 100%;min-height: 1em;box-sizing: border-box !important;word-wrap: break-word !important;"><span style="max-width: 100%;color: rgb(255, 76, 65);font-size:14px;line-height:34px;;line-height: 25.59px;box-sizing: border-box !important;word-wrap: break-word !important;">学习更多占察案例和师父开示</span></p></section><section style="max-width: 100%;text-align: right;box-sizing: border-box !important;word-wrap: break-word !important;"><section style="max-width: 100%;box-sizing: border-box;width: 664.031px;float: left;height: 0px;border-top: 1px solid rgb(249, 110, 87);word-wrap: break-word !important;"></section><section style="margin-top: -3px;max-width: 100%;box-sizing: border-box;width: 5.95313px;height: 6px;float: right;border-radius: 100%;background-color: rgb(249, 110, 87);word-wrap: break-word !important;"></section></section><section style="margin-top: -1.5em;max-width: 100%;box-sizing: border-box;border-radius: 100%;border-width: 1px;border-style: solid;border-color: rgb(249, 110, 87);width: 3em;height: 3em;vertical-align: top;display: inline-block;word-wrap: break-word !important;"><section class="__bg_gif" data-order="1" style="max-width: 100%;box-sizing: border-box;border-radius: 100%;background-image: url(&quot;http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/s640?&amp;&amp;&amp;&amp;&amp;&amp;&quot;);background-size: cover;background-position: 50% 50%;background-repeat: no-repeat;word-wrap: break-word !important;"><section style="max-width: 100%;width: 46px;height: 46px;overflow: hidden;box-sizing: border-box !important;word-wrap: break-word !important;"><img class="__bg_gif" data-ratio="1" src="http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/0.gif?" data-type="gif" data-w="72" style="opacity: 0;vertical-align: middle;box-sizing: border-box !important;word-wrap: break-word !important;visibility: visible !important;width: 46px !important;" width="46"  /></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section>
                <div class="msg_source_url"><a href="http://blog.sina.com.cn/u/5921073402">阅读原文</a></div></div>
</div>
</body>
</html>
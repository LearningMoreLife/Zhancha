<html>
<head>
<title>诫居尘学道《印光大师文钞嘉言录》</title>
<meta charset="utf-8">
<meta name="viewport" content="width=device-width,initial-scale=1.0,maximum-scale=1.0,user-scalable=0,viewport-fit=cover">
<style>
*{margin:0;padding:0;max-width:100%;box-sizing:border-box;}html{-ms-text-size-adjust:100%;-webkit-text-size-adjust:100%;line-height:1.6}img{z-index:999;position:relative;max-width:100%;margin:10px 0;}body{-webkit-touch-callout:none;font family:-apple-system-font,BlinkMacSystemFont,"Helvetica Neue","PingFang SC","Hiragino Sans GB","Microsoft YaHei UI","Microsoft YaHei",Arial,sans-serif;color:#333;letter-spacing:.034em}h1,h2,h3,h4,h5,h6{font-weight:400;font-size:16px;line-height:36px;;line-height:36px;}a{color:#576b95;text-decoration:none;-webkit-tap-highlight-color:rgba(0,0,0,0)}td,th{word-wrap:break-word;padding:5px 10px;border:1px solid #DDD;}table{margin-bottom:10px;border-collapse:collapse;display:table;width:100%!important;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}.rich_media_area_primary{padding:20px 16px 12px;background-color:#fafafa}@media (max-width:375px){.rich_media_area_primary{padding:20px 60px 15px 60px}.rich_media_area_extra{padding:0 60px 21px 60px}}@media (min-width:1024px){.rich_media_area_primary_inner,.rich_media_area_extra_inner,body{max-width:677px;margin-left:auto;margin-right:auto}.rich_media_area_primary{padding-top:32px}}.rich_media{padding:20px;}.appmsg_skin_default .rich_media_area_primary{background-color:#fff}.appmsg_skin_default .rich_media_area_primary .weui-loadmore_line .weui-loadmore__tips{background-color:#fff}@media screen and (min-width:1024px){.rich_media_area_primary_inner,.rich_media_area_extra_inner{max-width:677px;margin-left:auto;margin-right:auto}.rich_media_area_primary{padding-top:32px}}.rich_media_content{overflow:hidden;color:#333;font-size:17px;line-height:37px;;word-wrap:break-word;-webkit-hyphens:auto;-ms-hyphens:auto;hyphens:auto;text-align:justify;position:relative;z-index:0}.rich_media_content *{max-width:100%!important;box-sizing:border-box!important;-webkit-box-sizing:border-box!important;word-wrap:break-word!important}.rich_media_content p{clear:both;min-height:1em}.rich_media_content em{font-style:italic}.rich_media_content fieldset{min-width:0}.rich_media_content .list-paddingleft-1,.rich_media_content .list-paddingleft-2,.rich_media_content .list-paddingleft-3{padding-left:2.2em}.rich_media_content .list-paddingleft-1 .list-paddingleft-2,.rich_media_content .list-paddingleft-2 .list-paddingleft-2,.rich_media_content .list-paddingleft-3 .list-paddingleft-2{padding-left:30px}.rich_media_content .list-paddingleft-1{padding-left:1.2em}.rich_media_content .list-paddingleft-3{padding-left:3.2em}.rich_media_content .code-snippet,.rich_media_content .code-snippet__fix{max-width:1000%!important}.rich_media_content .code-snippet *,.rich_media_content .code-snippet__fix *{max-width:1000%!important}.rich_media_title{font-size:22px;line-height:42px;;line-height:1.4;margin:10px 0;padding-bottom:10px;border-bottom:1px solid #e7e7eb;}@supports(-webkit-overflow-scrolling:touch){.rich_media_title{font-weight:700}}.rich_media_meta{display:inline-block;vertical-align:middle;margin:0 10px 10px 0;font-size:15px;line-height:35px;;line-height:35px;;line-height:35px;;line-height:35px;;-webkit-tap-highlight-color:rgba(0,0,0,0)}.rich_media_meta.icon_appmsg_tag{margin-right:4px}.rich_media_meta.meta_tag_text{margin-right:0}.rich_media_meta_list em{font-style:normal}.rich_media_meta_text{color:rgba(0,0,0,0.3)}p{margin:0;}.msgBox{margin-top:20px;padding-top:20px;padding-left:50px;overflow:hidden;border-top:2px dashed #09a2ff;}.msg{padding-top:7px;clear:both;}.msgBody{float:right;width:100%;margin-left:55px;padding-bottom:15px;border-bottom:1px dashed #e0e0e0;}.userHeadImg{float:left;margin-left:-50px;}.userHeadImg img{width:40px;height:40px;margin-right:10px;border-radius:3px;}.userName{color:#888888;line-height:24px;font-size:14px;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;line-height:34px;;margin:5px 0 5px 0;height:24px;}.replyBody,.autherBody{color:#565656;font-size:15px;}.replyIcon{border-left:4px solid #33ab01;margin-right:5px;}.ad{text-decoration:none;color:#d6d4d4;font-size:12px;line-height:32px;;}.msgBodyReply{padding-top:5px;}.userName span{float:right;color:#afafaf;font-size:14px;}code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;}.code-snippet__fix{font-size:14px;margin:10px 0;display:block;color:#333;position:relative;background-color:rgba(0,0,0,0.03);border:1px solid #f0f0f0;border-radius:2px;display:-webkit-box;display:-webkit-flex;display:flex;padding-left:25px;line-height:26px}.code-snippet__fix code{text-align:left;font-size:14px;display:block;white-space:pre;display:-webkit-box;display:-webkit-flex;display:flex;position:relative;font family:Consolas,"Liberation Mono",Menlo,Courier,monospace}.code-snippet__comment,.code-snippet__quote{color:#afafaf;font-style:italic}.code-snippet__keyword,.code-snippet__selector-tag,.code-snippet__subst{color:#ca7d37}.code-snippet__number,.code-snippet__literal,.code-snippet__variable,.code-snippet__template-variable,.code-snippet__tag .code-snippet__attr{color:#0e9ce5}.code-snippet__string,.code-snippet__doctag{color:#d14}.code-snippet__title,.code-snippet__section,.code-snippet__selector-id{color:#d14}.code-snippet__subst{font-weight:normal}.code-snippet__type,.code-snippet__class .code-snippet__title{color:#0e9ce5}.code-snippet__tag,.code-snippet__name,.code-snippet__attribute{color:#0e9ce5;font-weight:normal}.code-snippet__regexp,.code-snippet__link{color:#ca7d37}.code-snippet__symbol,.code-snippet__bullet{color:#d14}.code-snippet__built_in,.code-snippet__builtin-name{color:#ca7d37}.code-snippet__meta{color:#afafaf}.code-snippet__deletion{background:#fdd}.code-snippet__addition{background:#dfd}.code-snippet__emphasis{font-style:italic}.code-snippet__strong{font-weight:bold}.account_avatar{width:40px;height:40px;padding:0;}.account_info{display:-webkit-box;display:-webkit-flex;display:flex;-webkit-box-align:center;-webkit-align-items:center;padding:20px 0;align-items:center}.flex_bd{padding-left:14px;}.account_nickname{display:inline-block;vertical-align:middle;line-height:1.2;color:#576b95;font-size:14px}.account_desc{overflow:hidden;text-overflow:ellipsis;display:-webkit-box;-webkit-box-orient:vertical;-webkit-line-clamp:1;color:rgba(0,0,0,0.3);font-size:14px;line-height:1.2;padding-top:.4em}.msg_source_url{text-align:left;word-break:break-all;margin-top:20px;}.msg_source_url a{padding-right:10px;}.msg_source_url .url_text{color:#a8a8a8;}.video-desc{font-size:14px;margin-top:15px;color:#6c6c6c;}.msg_source_url{text-align:left;}.original_primary_card_tips{color:rgba(0,0,0,0.3);line-height:1.4;font-size:15px;}.weui-flex__item{margin-bottom:20px;padding:20px 16px;margin-top:16px;line-height:1.4;align-items:center;background-color:#f7f7f7;border-radius:8px;position:relative;}.original_primary_desc{color:rgba(0,0,0,0.5);font-size:14px;padding-top:4px;width:auto;overflow:hidden;text-overflow:ellipsis;}.msgBodyReplyList{border-top:1px solid #e1e1e1;margin-top:10px;}.msgBodyReplyListTop{border-top:0;}.reply_like_num{float:right;font-size:14px;color:#c7c7c7;}.msgData{margin-top:20px;color:#626262;}.msgData span{font-size:14px;padding-right:15px;}.msgData .likes{float:right;padding-right:0;}.js_text_content p{font-size:18px;line-height:38px;;}.rich_media_meta_link{font-size:15px;}blockquote {padding-left: 10px;border-left: 3px solid #dbdbdb;color: rgba(0,0,0,0.5);font-size:15px;line-height:35px;;padding-top: 4px;margin: 1em 0;}.video_iframe{width:500px;height:400px;}.blockquote_info{color:#b5b5b5;margin-top:10px;}.playVideoWx{position:relative;display:block;}.icon_mid_play{position:absolute;z-index:9999;top:50%;left:50%;display:-webkit-box;display:-webkit-flex;display:flex;-webkit-box-align:center;-webkit-align-items:center;align-items:center;-webkit-box-pack:center;-webkit-justify-content:center;justify-content:center;width:48px;height:48px;background:rgba(237,237,237,0.9);border-radius:50%}.icon_mid_play:before{content:"";text-indent:-999em;display:inline-block;width:28px;height:28px;vertical-align:middle;background-size:cover;background-image:url("data:image/svg+xml;charset=utf8,%3Csvg xmlns='http://www.w3.org/2000/svg' width='24' height='24' viewBox='0 0 24 24'%3E  %3Cpath fill='%23151515' fill-rule='evenodd' d='M9.524 4.938l10.092 6.21a1 1 0 0 1 0 1.704l-10.092 6.21A1 1 0 0 1 8 18.21V5.79a1 1 0 0 1 1.524-.852z'/%3E%3C/svg%3E")}
</style>
<link href="https://www.juyifx.cn/config/css/wxArticle.css" rel="stylesheet"/>
</head>
<body>
<div class="rich_media"><a href="https://www.juyimv.cn" class="ad" title="点我免费下载微信公众号文章搜索助手导出">该文章由微信公众号文章搜索助手导出，点我免费下载</a>
                
                <h1 class="rich_media_title" id="activity-name"><a href="http://mp.weixin.qq.com/s?__biz=MzAwMjgzNTEzNA==&mid=2650534705&idx=1&sn=c73d83d11c5dde718f3426571777fc86&chksm=82cb04e0b5bc8df6ac39f4e756b5e3c66dc9d6f63a5ad8d8a030eaf9b5e84958b943604fce51#rd" title="点击文章标题可访问原文章链接" target="_blank">
                    
                    
                    
诫居尘学道|《印光大师文钞嘉言录》
                </a></h1>
                <div id="meta_content" class="rich_media_meta_list">
                                                                                
                                        <span class="rich_media_meta rich_media_meta_nickname" id="profileBt">
                      <a href="javascript:void(0);" class="wx_tap_link js_wx_tap_highlight weui-wa-hotarea" id="js_name">
                        地藏占察入净土                      </a>
                      <div id="js_profile_qrcode" aria-hidden="true" class="profile_container" style="display:none;">
                          <div class="profile_inner">
                              <strong class="profile_nickname">地藏占察入净土</strong>
                              <img class="profile_avatar" id="js_profile_qrcode_img" >

                              <p class="profile_meta">
                              <label class="profile_meta_label">微信号</label>
                              <span class="profile_meta_value">dzzcrjtsx</span>
                              </p>

                              <p class="profile_meta">
                              <label class="profile_meta_label">功能介绍</label>
                              <span class="profile_meta_value">净宗九祖蕅益大师赞占察法门：“此《占察善恶业报经》，诚末世多障者之第一津梁也!”</span>
                              </p>
                              
                          </div>
                          <span class="profile_arrow_wrp" id="js_profile_arrow_wrp">
                              <i class="profile_arrow arrow_out"></i>
                              <i class="profile_arrow arrow_in"></i>
                          </span>
                      </div>
                    </span>
                    <em id="publish_time" class="rich_media_meta rich_media_meta_text">2017-10-15</em>
                </div>

                
                                                <div id="js_tags" class="article-tag__list" style="display: none;" data-len="0"
                                >
                                            
                        <div class="article-tag-card__title">收录于话题</div>
                        <div class="article-tags">
                                                    </div>
                                    </div><div id="weixin_content"><section data-role="outer" label="Powered by 135editor.com"><section data-role="outer" label="Powered by 135editor.com"><p><img src="http://mmbiz.qpic.cn/mmbiz_png/HnBLeoiaVdlN2RhP6KDvdiccQviaibV3ISIWmOpPZUf64Bblkz6vXGTB19xIMfhBEyjU2wia8FuqQx7JPK1ibDVrGJWQ/0?wx_fmt=png" class="" data-ratio="0.08571428571428572" data-w="700" data-type="png" style="width: 100%;height: auto;"  /></p></section></section><section data-role="outer" label="Powered by 135editor.com" style="font family:微软雅黑;font-size:16px;"><p><img data-s="300,640" data-type="jpeg" src="https://mmbiz.qpic.cn/mmbiz_jpg/HnBLeoiaVdlO9KdpPcOKz9FPRxluOTqZCq92MDdaHJ402Z9aI1glOCWDickMsUJfVd5Y8ynelbKFsZbhkvwd6Uaw/0?wx_fmt=jpeg" class="" data-ratio="0.6140350877192983" data-w="570" style="width: 100%;height: auto;"  /></p><section class="_135editor" data-tools="135编辑器" data-id="86485" style="border-width: 0px;border-style: none;border-color: initial;box-sizing: border-box;"><section style="margin: 1em auto;text-align:center;"><section style="border-top: 1px solid rgb(33, 33, 33);border-right-color: rgb(33, 33, 33);border-bottom-color: rgb(33, 33, 33);border-left-color: rgb(33, 33, 33);color: rgb(97, 97, 97);line-height: 1.4;display: inline-block;padding-right: 16px;padding-left: 16px;box-sizing: border-box;"><span style="margin: -1px auto 10px;width: 0px;height: 0px;border-left: 10px solid transparent;border-right: 10px solid transparent;display: block;border-top: 8px solid #C6C6C7;"></span><section><p style="margin-bottom: 15px;"><span style="color: rgb(0, 0, 0);font-size:18px;line-height:38px;;">《印光大师文钞嘉言录》</span></p></section></section></section></section><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">1</span><strong class="135brush" data-brushtype="text" style="border-color: rgb(198, 198, 199);color: inherit;">（书一十五）</strong></p></section><p style="text-align: justify;margin-top: 15px;line-height: 1.75em;margin-bottom: 15px;"><span style="font-size:15px;line-height:35px;;color: rgb(63, 63, 63);">念佛固贵专一。然居士上有父母，下有妻室。分外营谋，妄希富乐，实所不应。<span style="font-size:15px;line-height:35px;;color: rgb(123, 12, 0);">至于分内所当为者，亦须勉力为之。非必屏弃一切，方为修行也。</span>若屏弃一切，能不缺父母妻室之养则可，否则便与孝道相背。虽曰修行，实违佛教，是又不可不知也。<span style="font-size:15px;line-height:35px;;color: rgb(123, 12, 0);">又须以净土法门利益劝父母，令其念佛求生西方。</span>若能信受奉行，临命终时，定得往生。一得往生，直下超凡入圣，了生脱死，高预海会，亲炙弥陀，直至成佛而后已。世间之孝，孰能与此等者。又若能以此普告同人，令彼各各父母，皆得往生。则化功归己，而亲与自己之莲品，更当高增位次矣。诗云，孝子不匮，永锡尔类。欲孝其亲者，宜深思而力行之。</span></p><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">2</span><strong class="135brush" data-brushtype="text" style="border-color: rgb(198, 198, 199);color: inherit;">（书二九）</strong></p></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">人之际遇，万有不齐。约汝分论。实为在家益大，而出家益小。汝祖业颇可度用，上有慈亲可事，中有兄弟可靠。室有贤妻，膝无子女。而且汝之大兄，颇信佛法。三弟四弟，亦皆与道不相悖戾。汝在家笃修净业，亦可为慈亲生信念佛，以期了脱之导。亦可为兄弟在外，料理家门之事。亦可以率其妻室，弟妇等，同修净业，同出轮回之计。外而乡党亲戚，随缘开导。即家舍为道场。举慈亲，及兄弟妻室子侄，乡党亲朋，皆为法眷。随力随分，身率言化。</span></p><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">俾永嘉一班迷途之人，并彼邪见种性之人，同纳于佛法至极圆顿净土法门大冶洪炉之中，共成法器，同修净业。将来同登莲邦，共证菩提。岂不如汝出家为僧，舍亲远去。室人有无依之恨，慈亲有怨子之怀。而且一班不明至理之人，反谓佛法为背畔世道，妄生谤毁。俾此等人造口业，堕恶道。未见其益，而先受此等大损之为愈乎。况汝慈亲，既不应许，岂可不遵慈命，仍怀此心乎。如汝亲绝不许汝修行，犹有可原。汝亲甚欢喜汝修行，何得必欲离亲修行乎。佛法中有六度万行种种之功业，皆为利益众生。汝不出家，则于亲有大利益。<span style="font-size:15px;line-height:35px;;color: rgb(123, 12, 0);">只此一事，即可曲顺亲心，居尘学道，俾亲日见之熟，不期其信向而自然信向，即为莫大功德。</span>况不止亲一人乎。又亲既不许，则义不可再思出家。以佛戒律中，父母不许出家，自己任意求出家者，不许摄受剃度，及受戒等。否则师弟各皆得罪。</span></p><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">3</span><strong class="135brush" data-brushtype="text" style="border-color: rgb(198, 198, 199);color: inherit;">（书一九一）</strong></p></section><p style="margin-top: 15px;margin-bottom: 15px;text-align: justify;"><span style="color: rgb(63, 63, 63);font-size:15px;line-height:35px;;text-align: justify;">今藩篱大撤，在家人研究修习者其多如林，得利益生西方者，亦常有其事，何得要离亲出家乎。此事（某）绝不赞成。<span style="font-size:15px;line-height:35px;;text-align: justify;color: rgb(123, 12, 0);">按实说，当今修行，还是在家人好，何以故，以一切无碍故。</span><span style="font-size:15px;line-height:35px;;text-align: justify;color: rgb(123, 12, 0);">出家人之障碍，比在家人多，是以非真实发道心者，皆成下流坯，无益于法，有玷于佛也。</span></span><br  /></p><p style="margin-top: 15px;margin-bottom: 15px;"><img src="http://mmbiz.qpic.cn/mmbiz_png/HnBLeoiaVdlN2RhP6KDvdiccQviaibV3ISIWjRYqyfeiaeMcW5vmq5aE1MvicGM2efUlcQMicK8239pv86iaaToz9jTrDA/0?wx_fmt=png" title="undefined" class="" data-ratio="0.21616871704745166" data-w="569" data-type="png"  /></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">4</span><strong class="135brush" data-brushtype="text" style="border-color: rgb(198, 198, 199);color: inherit;">（序六六）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">若欲出世，亦不须另起炉灶，但依佛之言教，对治烦恼习气，俾其净尽无馀即已。虽身在俗境，不妨断惑证真，了生脱死，以进趣佛果。如西天之维摩居士，及此土之傅大士，李长者，庞居士等。<span style="font-size:15px;line-height:35px;;color: rgb(123, 12, 0);">即力有不及，又有仗佛慈力，往生西方一法，以为恃怙，岂必尽人舍俗出家，方为佛弟子乎。</span></span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">5</span><strong class="135brush" data-brushtype="text" style="border-color: rgb(198, 198, 199);color: inherit;">（书二十）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">居尘学道，即俗修真。乃达人名士，及愚夫愚妇，皆所能为。勉力修持，以在家种种系累，当作当头棒喝。<span style="font-size:15px;line-height:35px;;color: rgb(123, 12, 0);">长时生此厌离之心，庶长时长其欣乐之志。即病为药，即塞成通。上不失高堂之欢，下不失私室之依。而且令一切人同因见闻，增长净信。何乐如之。</span></span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">6</span><strong class="135brush" data-brushtype="text" style="border-color: rgb(198, 198, 199);color: inherit;">（书二十七）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><strong><span style="font-size:15px;line-height:35px;;color: rgb(123, 12, 0);">人生世间，不可无所作为。但自尽谊尽分，决不于谊分之外，有所觊觎。士农工商，各务其业，以为养身养家之本。随分随力执持佛号，决志求生。凡有力能及之种种善事，或出资，或出言，为之赞助。否则发随喜心，亦属功德。以此培植福田，作往生之助行。如顺水扬帆，更加橹棹，其到岸也，不更快乎。</span></strong></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">7</span><strong class="135brush" data-brushtype="text" style="border-color: rgb(198, 198, 199);color: inherit;">（书二二八）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">若大通家，则禅净双修，而必以净土为主。若普通人，则亦不必令其遍研深经奥论，但令诸恶莫作，众善奉行，一心念佛求生西方即已。此人不废居家业，而兼修出世法。虽似平常无奇，而其利益不可思议。<span style="font-size:15px;line-height:35px;;color: rgb(123, 12, 0);">良以愚夫愚妇，颛蒙念佛，即能潜通佛智，暗合道妙。校比大通家之卜度思量，终日在分别中弄识神者，为益多多也。</span>以故愚夫愚妇念佛，易得益。大通家能通身放下，亦易得益。若唯以义理是卜度者，则不得益，或反得病。及未得谓得，流入狂派者有之。参禅一法，非现今人所宜学。纵学亦只成文字知见，决不能顿明自心，亲见自性。何以故，一则无善知识提持决择，二则学者不知禅之所以。名为参禅，实为误会。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">8</span><strong class="135brush" data-brushtype="text" style="border-color: rgb(198, 198, 199);color: inherit;">（书一五四）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);">受戒一事，若男子出家为僧，必须入堂习仪，方知丛林规矩，为僧仪则，则，游方行脚，了无妨阻。否则十方丛林，莫由住止。若在家女人，家资丰厚，身能自主，诣寺受戒，亦非不可。至于身家穷困，何必如此。但于佛前恳切至诚，忏悔罪业，一七日，自誓受戒。至第七日，对佛唱言，我弟子福贤，誓受五戒，为满分优婆夷，（优婆夷，此云近事女，谓既受五戒，堪事佛故，满分者，五戒全持也，）尽形寿不杀生，尽形寿不偷盗，尽形寿不淫欲，（若有夫女，则曰不邪淫，）尽形寿不妄语，尽形寿不饮酒。如是三说，即为得戒。但自志心受持，功德并无优劣。切勿谓自誓受戒者，为不如法。此系梵网经中如来圣训。</span></p><section class="_135editor" data-tools="135编辑器" data-id="701" style="border-width: 0px;border-style: none;border-color: initial;box-sizing: border-box;"><section style="text-align:center;"><section style="display: inline-block;width: 100%;"><section class="_135editor" data-tools="135编辑器" data-id="41173" style="border-width: 0px;border-style: none;border-color: initial;box-sizing: border-box;"><p style="margin-top: 8px;font-weight: bold;line-height: 28px;max-width: 100%;color: rgb(70, 70, 72);min-height: 32px;border-bottom: 1.5px solid rgb(198, 198, 199);border-top-color: rgb(198, 198, 199);border-right-color: rgb(198, 198, 199);border-left-color: rgb(198, 198, 199);text-align: justify;"><span class="autonum" data-original-title="" placeholder="1" style="display: block;float: left;line-height: 20px;margin-right: 8px;max-width: 100%;padding: 4px 10px;background-color: rgb(198, 198, 199);word-wrap: break-word !important;" title="">9</span><strong class="135brush" data-brushtype="text" style="border-color: rgb(198, 198, 199);color: inherit;">（书一二十）</strong></p></section></section></section></section><p style="text-align: justify;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(123, 12, 0);">三皈五戒，为入佛法之初门。</span><span style="font-size:15px;line-height:35px;;color: rgb(63, 63, 63);">修馀法门，皆须依此而入，况即生了脱之至简至易，至圆至顿之不思议净土法门耶。不省三业，不持正戒，即无复得人身之分，况欲得莲华化生，具足相好光明之身耶。</span></p><p style="text-align: center;margin-top: 15px;margin-bottom: 15px;line-height: 1.75em;"><span style="font-size:15px;line-height:35px;;color: rgb(63, 63, 63);"><img src="http://mmbiz.qpic.cn/mmbiz_jpg/HnBLeoiaVdlN2RhP6KDvdiccQviaibV3ISIW8xhTuOb2Jb2dDhicC9wHI60TxA5oNQcLEEcVHd9u4ic6eicV09xUt8Odg/0?wx_fmt=jpeg" class="" data-ratio="0.1449016100178891" data-w="559" data-type="jpeg"  /></span></p></section><p style="white-space: normal;line-height: 1.75em;"><img class="__bg_gif" data-ratio="0.09939498703543648" src="http://mmbiz.qpic.cn/mmbiz/m2bNibrkOYOGHNtmVLX6rKQXCaOyJbKeTRcMzF11l2EU1TibMllcAhibRxs9buVvNv81eDia4kzkECf5ogCoWu494w/0.gif" data-type="gif" data-w="1157" width="auto" style="color: rgb(62, 62, 62);font-size:12px;line-height:32px;;text-align: justify;visibility: visible !important;width: auto !important;"  /></p><section data-id="86485" data-tools="135编辑器" data-color="rgb(226, 86, 27)" data-custom="rgb(226, 86, 27)" style="white-space: normal;max-width: 100%;line-height: 28.4444px;border-width: 0px;border-style: none;border-color: initial;box-sizing: border-box;"><section style="margin: 1em auto;max-width: 100%;text-align: center;"><section style="padding-right: 16px;padding-left: 16px;max-width: 100%;border-top: 1px solid rgb(33, 33, 33);border-right-color: rgb(33, 33, 33);border-bottom-color: rgb(33, 33, 33);border-left-color: rgb(33, 33, 33);color: rgb(97, 97, 97);line-height: 1.4;display: inline-block;box-sizing: border-box;"><span style="margin: -1px auto 10px;max-width: 100%;width: 0px;height: 0px;border-left: 10px solid transparent;border-right: 10px solid transparent;display: block;border-top: 8px solid rgb(226, 86, 27);"><br data-filtered="filtered" style="max-width: 100%;"  /></span><section style="max-width: 100%;"><p data-brushtype="text" style="max-width: 100%;min-height: 1em;line-height: 24.8889px;"><span style="max-width: 100%;"><span style="max-width: 100%;color: inherit;font-size:14px;line-height:34px;;line-height: 1.75em;">占察净土一相逢，生活修行再不同。</span></span></p><p style="max-width: 100%;min-height: 1em;color: inherit;font-size:14px;line-height:34px;;line-height: 1.75em;"><span style="max-width: 100%;">两大愿王亲摄取，直登九莲出牢笼。</span></p></section></section></section></section><section data-id="85994" data-tools="135编辑器" style="white-space: normal;max-width: 100%;line-height: 28.4444px;border-width: 0px;border-style: none;border-color: initial;box-sizing: border-box;"><section style="margin: 10px auto;max-width: 100%;text-align: center;"><section style="padding: 10px 15px 10px 10px;max-width: 100%;border-width: 1px;border-style: solid;border-color: rgb(198, 198, 198);display: inline-block;box-sizing: border-box;"><section style="max-width: 100%;display: inline-block;"><section style="max-width: 100%;display: inline-block;width: 25px;vertical-align: top;"></section><section style="max-width: 100%;display: inline-block;width: 100px;"><img border="0" class="" data-ratio="1" src="http://mmbiz.qpic.cn/mmbiz_jpg/HnBLeoiaVdlOOgGJplyDjvWG9LDR7ZJ50XKf2avAG1jjDGJCDk301GJn30DUPdORGyHicaZPDodjr77jy22YLMsA/640.jpeg" data-type="jpeg" data-w="344" height="auto" opacity="" title="qrcode_for_gh_a271276b3968_344.jpg" width="100" style="margin-top: 20px;visibility: visible !important;width: auto !important;"  /></section><section style="margin-top: 35px;padding-left: 20px;max-width: 100%;display: inline-block;vertical-align: top;box-sizing: border-box;"><p style="max-width: 100%;min-height: 1em;"><span data-brushtype="text" style="max-width: 100%;font-size:13px;line-height:33px;;">扫描二维码关注</span></p><p style="max-width: 100%;min-height: 1em;"><span data-brushtype="text" style="max-width: 100%;font-size:13px;line-height:33px;;">地藏占察入净土道场</span></p></section></section></section></section></section><section data-id="17717" style="white-space: normal;max-width: 100%;color: rgb(62, 62, 62);line-height: 25.6px;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;line-height: 25.59px;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section data-id="17717" style="max-width: 100%;line-height: 25.6px;border-width: 0px;box-sizing: border-box;"><section data-source="bj.96weixin.com" style="max-width: 100%;line-height: 25.59px;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;line-height: 25.59px;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section data-id="17717" style="max-width: 100%;border-width: 0px;border-style: initial;border-color: initial;line-height: 25.6px;box-sizing: border-box;"><section data-source="bj.96weixin.com" style="max-width: 100%;line-height: 25.59px;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section data-id="17717" style="max-width: 100%;border-width: 0px;border-style: initial;border-color: initial;box-sizing: border-box;"><section data-source="bj.96weixin.com" style="max-width: 100%;line-height: 25.59px;"><section data-source="bj.96weixin.com" style="max-width: 100%;"><section data-source="bj.96weixin.com" style="max-width: 100%;"><section style="max-width: 100%;"><section style="max-width: 100%;"><section style="margin-top: 10px;margin-bottom: 10px;max-width: 100%;"><section style="margin-left: 2.5em;padding: 5px;max-width: 100%;display: inline-block;box-sizing: border-box;"><p style="max-width: 100%;min-height: 1em;"><span style="max-width: 100%;color: rgb(255, 76, 65);font-size:14px;line-height:34px;;">点击“阅读原文”</span><span style="max-width: 100%;color: rgb(255, 76, 65);font-size:14px;line-height:34px;;line-height: 25.59px;">进入博客，</span></p><p style="max-width: 100%;min-height: 1em;"><span style="max-width: 100%;color: rgb(255, 76, 65);font-size:14px;line-height:34px;;line-height: 25.59px;">学习更多占察案例和师父开示</span></p></section><section style="max-width: 100%;text-align: right;"><section style="max-width: 100%;width: 551.406px;float: left;height: 0px;border-top: 1px solid rgb(249, 110, 87);box-sizing: border-box;"></section><section style="margin-top: -3px;max-width: 100%;width: 4.94318px;height: 6px;float: right;border-radius: 100%;background-color: rgb(249, 110, 87);box-sizing: border-box;"></section></section><section style="margin-top: -1.5em;max-width: 100%;border-radius: 100%;border-width: 1px;border-style: solid;border-color: rgb(249, 110, 87);width: 3em;height: 3em;vertical-align: top;display: inline-block;box-sizing: border-box;"><section class="__bg_gif" data-order="1" style="max-width: 100%;border-radius: 100%;background-image: url(&quot;http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/s640?&amp;&amp;&amp;&amp;&amp;&amp;&quot;);background-size: cover;background-position: 50% 50%;background-repeat: no-repeat;box-sizing: border-box;"><section style="max-width: 100%;width: 46px;height: 46px;overflow: hidden;"><img class="__bg_gif" data-ratio="1" src="http://mmbiz.qpic.cn/mmbiz/HnBLeoiaVdlOsucoEP17v7VN03V2xuk6A2UPwCNDaO3iclD1dxiaUKZVp8vkV9ib1yAicaicSnib4QiaY9aCWlbPgkbuSA/0.gif" data-type="gif" data-w="72" width="46" style="opacity: 0;vertical-align: middle;visibility: visible !important;width: 46px !important;"  /></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section></section>
                <div class="msg_source_url"><a href="http://blog.sina.com.cn/u/5921073402">阅读原文</a></div></div>
</div>
</body>
</html>